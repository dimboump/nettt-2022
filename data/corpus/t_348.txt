Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) ενέκρινε σήμερα τους ελεγχθέντες ετήσιους λογαριασμούς της ΕΚΤ για τη χρήση που έληξε στις 31 Δεκεμβρίου 2007. Η ΕΚΤ κατέγραψε πλεόνασμα ύψους 286 εκατ. ευρώ το 2007, έναντι πλεονάσματος ύψους 1.379 εκατ. ευρώ το 2006. Η μείωση αυτή οφείλεται κυρίως στην ανατίμηση του ευρώ έναντι του δολαρίου ΗΠΑ και, σε μικρότερο βαθμό, έναντι του γιεν Ιαπωνίας. Όπως το 2006, με βάση την αξιολόγηση του Διοικητικού Συμβουλίου για την έκθεση της ΕΚΤ σε κινδύνους, ποσό ίσο με το πλεόνασμα μεταφέρθηκε στην πρόβλεψη έναντι κινδύνων συναλλάγματος, επιτοκίων και τιμής χρυσού, με αποτέλεσμα το μηδενισμό του δηλωθέντος καθαρού κέρδους. Η πρόβλεψη αυτή θα χρησιμοποιηθεί για την κάλυψη ζημιών από την έκθεση σε τέτοιους κινδύνους, ειδικότερα ζημιών από αποτίμηση οι οποίες δεν καλύπτονται από τους λογαριασμούς αναπροσαρμογής. Το ύψος της επανεξετάζεται ετησίως. Το κανονικό εισόδημα της ΕΚΤ προέρχεται κυρίως από την επένδυση των συναλλαγματικών διαθεσίμων που κατέχει και του καταβεβλημένου κεφαλαίου της ύψους 4,1 δισεκ. ευρώ, καθώς και από τόκους-έσοδα επί του μεριδίου της (8%) στα κυκλοφορούντα τραπεζογραμμάτια ευρώ. Οι τόκοι-έσοδα αυξήθηκαν το 2007 κυρίως λόγω της ανόδου του οριακού επιτοκίου για τις πράξεις κύριας αναχρηματοδότησης του Ευρωσυστήματος, βάσει του οποίου υπολογίζονται οι τόκοι που λαμβάνει η ΕΚΤ επί του μεριδίου της στα κυκλοφορούντα τραπεζογραμμάτια ευρώ στο Ευρωσύστημα. Οι συνολικοί καθαροί τόκοι-έσοδα της ΕΚΤ ανήλθαν σε 2.421 εκατ. ευρώ από όλες τις πηγές, έναντι 1.972 εκατ. ευρώ το 2006. Αν εξαιρεθούν τόκοι-έσοδα ύψους 2.004 εκατ. ευρώ επί του μεριδίου της στα κυκλοφορούντα τραπεζογραμμάτια, οι καθαροί τόκοι-έσοδα ανήλθαν σε 417 εκατ. ευρώ, έναντι 653 εκατ. ευρώ το 2006. Η ΕΚΤ κατέβαλε τόκους ύψους 1.357 εκατ. ευρώ στις εθνικές κεντρικές τράπεζες (ΕθνΚΤ) επί των απαιτήσεών τους σε σχέση με τα συναλλαγματικά διαθέσιμα που της μεταβίβασαν. Το 2007, η ανατίμηση του ευρώ έναντι του δολαρίου ΗΠΑ και, σε μικρότερο βαθμό, του γιεν Ιαπωνίας είχε αποτέλεσμα την απομείωση της αξίας σε ευρώ των στοιχείων ενεργητικού της ΕΚΤ που ήταν εκφρασμένα σε αυτά τα νομίσματα κατά 2,5 δισεκ. ευρώ περίπου, η οποία λογιστικοποιήθηκε στα αποτελέσματα χρήσεως.  Οι διοικητικές δαπάνες της ΕΚΤ για το προσωπικό, τη μίσθωση κτιρίων, αμοιβές εξωτερικών συνεργατών και άλλα αγαθά και υπηρεσίες ήταν 359 εκατ. ευρώ (332 εκατ. ευρώ το 2006). Οι αποσβέσεις πάγιων στοιχείων ενεργητικού ανήλθαν σε 26 εκατ. ευρώ. Οι ετήσιοι λογαριασμοί θα δημοσιευθούν, μαζί με έκθεση διαχείρισης για τη χρήση που έληξε στις 31 Δεκεμβρίου 2007, στην ετήσια έκθεση της ΕΚΤ στις 21 Απριλίου 2008. Σημείωμα για τον συντάκτη