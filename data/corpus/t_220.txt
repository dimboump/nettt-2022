Ο Πρόεδρος της Ευρωπαϊκής Κεντρικής Τράπεζας (ΕΚΤ), κ. Mario Draghi, παρουσίασε σήμερα επισήμως το τραπεζογραμμάτιο των 5 ευρώ της σειράς «Ευρώπη». Η παρουσίαση έγινε με την ευκαιρία των εγκαινίων της έκθεσης «Το νέο πρόσωπο του ευρώ», η οποία φιλοξενείται στο Αρχαιολογικό Μουσείο της Φρανκφούρτης από τις 11 Ιανουαρίου έως τις 10 Μαρτίου 2013. Για την ανάπτυξη του νέου τραπεζογραμματίου των 5 ευρώ αξιοποιήθηκε η τεχνολογική πρόοδος η οποία σημειώθηκε στον τομέα της παραγωγής τραπεζογραμματίων κατά τη δεκαετία που μεσολάβησε από την εισαγωγή της πρώτης σειράς τραπεζογραμματίων. Στο νέο τραπεζογραμμάτιο έχουν ενσωματωθεί καινούργια και ενισχυμένα χαρακτηριστικά ασφαλείας. Στο υδατογράφημα και στο ολόγραμμα εμφανίζεται μια προσωπογραφία της Ευρώπης, μιας μορφής της ελληνικής μυθολογίας, από την οποία προήλθε και η ονομασία της νέας σειράς τραπεζογραμματίων. Ιδιαίτερα χαρακτηριστικά του ευδιάκριτου «αριθμού με βαθυπράσινο χρώμα» είναι η εναλλαγή από βαθύ πράσινο σε βαθύ μπλε καθώς και μια αίσθηση κίνησης του φωτός από πάνω προς τα κάτω και αντίστροφα. Με τη βοήθεια μικρών ανάγλυφων γραμμών στην αριστερή και τη δεξιά άκρη του τραπεζογραμματίου διευκολύνεται η αναγνώρισή του, ιδίως για άτομα με προβλήματα όρασης. Αυτά τα χαρακτηριστικά ασφαλείας πρόκειται να ενσωματωθούν σε όλα τα νέα τραπεζογραμμάτια. Η επαλήθευσή τους γίνεται εύκολα με τρεις απλούς ελέγχους: έλεγχο με την αφή, οπτικό έλεγχο και εξέταση υπό γωνία.  Η νέα σειρά τραπεζογραμματίων διατηρεί τα σχέδια («Εποχές και ρυθμοί») και τα κυρίαρχα χρώματα της πρώτης σειράς. Πρώτο θα εκδοθεί το τραπεζογραμμάτιο των 5 ευρώ, από τις 2 Μαΐου 2013. Οι υπόλοιπες ονομαστικές αξίες (10, 20, 50, 100, 200 και 500 ευρώ) θα τεθούν σε κυκλοφορία στη διάρκεια των επόμενων ετών, κατά αύξουσα σειρά.  Αρχικά, τα τραπεζογραμμάτια της πρώτης σειράς θα κυκλοφορούν παράλληλα με τα νέα τραπεζογραμμάτια, αλλά προβλέπεται ότι θα αποσυρθούν σταδιακά και τελικά θα παύσουν να αποτελούν νόμιμο χρήμα. Η ημερομηνία κατά την οποία θα συμβεί αυτό θα ανακοινωθεί εγκαίρως. Ωστόσο, τα τραπεζογραμμάτια της πρώτης σειράς θα διατηρήσουν την αξία τους επ’ αόριστον και θα μπορούν να ανταλλάσσονται στις εθνικές κεντρικές τράπεζες της ζώνης του ευρώ ανά πάσα στιγμή.  Περισσότερες πληροφορίες είναι διαθέσιμες σε έναν ενημερωτικό φάκελο και στον δικτυακό τόπο www.neoprosopotoueuro.eu. Σε αυτόν τον δικτυακό τόπο περιλαμβάνεται μεταξύ άλλων το εκπαιδευτικό παιχνίδι «Euro Cash Academy», με το οποίο μπορείτε να μάθετε περισσότερα για το νέο τραπεζογραμμάτιο των 5 ευρώ καθώς και για τα υπόλοιπα τραπεζογραμμάτια ευρώ με ευχάριστο τρόπο. Επιπλέον, έχει προγραμματιστεί η διανομή ενημερωτικών φυλλαδίων σχετικά με το νέο τραπεζογραμμάτιο των 5 ευρώ σε τράπεζες, καταστήματα και άλλες επιχειρήσεις σε όλες τις χώρες της ζώνης του ευρώ τον Απρίλιο του 2013. Σκοπός όλων αυτών των ενεργειών είναι να δοθεί στο κοινό και σε όσους κατ’ επάγγελμα διαχειρίζονται μετρητά η ευκαιρία να γνωρίσουν εγκαίρως τα νέα τραπεζογραμμάτια και να διασφαλιστεί η ομαλή εισαγωγή της σειράς «Ευρώπη».