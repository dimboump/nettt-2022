Στο πλαίσιο του διεθνούς αρχιτεκτονικού διαγωνισμού που προκήρυξε η Ευρωπαϊκή Κεντρική Τράπεζα (ΕΚΤ) το Νοέμβριο του 2002 (βλ. Δελτίο Τύπου της 26ης Νοεμβρίου 2002) ελήφθησαν περισσότερες από 300 αιτήσεις συμμετοχής από 31 χώρες σε όλο τον κόσμο, βάσει των οποίων επελέγησαν 80 αρχιτέκτονες σύμφωνα με τα κριτήρια που ορίζονται στην προκήρυξη του διαγωνισμού. Στα ονόματα των αρχιτεκτόνων, τα οποία επισυνάπτονται σε παράρτημα του παρόντος Δελτίου Τύπου, συγκαταλέγονται 70 αναγνωρισμένοι και 10 ανερχόμενοι αρχιτέκτονες.  Η ΕΚΤ θα καλέσει τους επιλεχθέντες υποψηφίους να υποβάλουν μελέτη για τις νέες κτιριακές εγκαταστάσεις της ΕΚΤ, οι οποίες θα ανεγερθούν στο χώρο της Grossmarkthalle (κεντρική αγορά) στη Φραγκφούρτη. Οι νέες κτιριακές εγκαταστάσεις θα πρέπει να ανταποκρίνονται στις «απαιτήσεις μιας σύγχρονης κεντρικής τράπεζας του 21ου αιώνα η οποία εξυπηρετεί μια διευρυμένη ζώνη του ευρώ», όπως αναφέρει ο Πρόεδρος της ΕΚΤ, κ. Willem F. Duisenberg, στον πρόλογο του φακέλου του διαγωνισμού που θα διανεμηθεί στους συμμετέχοντες αρχιτέκτονες. «Η σχεδίαση των μελλοντικών μας εγκαταστάσεων θα πρέπει να αντανακλά τις αξίες που θεωρούμε ουσιαστικές για την εκτέλεση των δραστηριοτήτων μας. Είμαστε προσηλωμένοι στη διαφάνεια, την ακεραιότητα, την αρτιότητα και την αποδοτικότητα.»   Οι μελέτες θα πρέπει να αντανακλούν την ιστορία του χώρου, να ενσωματώνονται στο άμεσο περιβάλλον και να συμβαδίζουν με τον γενικό πολεοδομικό σχεδιασμό της Φραγκφούρτης. Η Grossmarkthalle, που σχεδιάστηκε από τον αρχιτέκτονα Martin Elsässer και κατασκευάστηκε μεταξύ του 1926 και του 1928, έχει χαρακτηριστεί κτίριο ιστορικού ενδιαφέροντος και θα διατηρήσει τη βασική της εμφάνιση. Εκτιμάται ότι με την αναδιαμόρφωση του χώρου θα πρέπει να καλυφθούν αρχικά ανάγκες στέγασης 2.500 εργαζομένων.  Στις μελέτες θα πρέπει επίσης να ληφθεί υπόψη το γεγονός ότι οι νέες εγκαταστάσεις θα ανεγερθούν ανάμεσα σε δύο μεγάλους ανοιχτούς χώρους, οι οποίοι αποτελούν βασικούς παράγοντες για την πολεοδομική ανάπτυξη της πόλης. Συγκεκριμένα, πρόκειται για τη ζώνη πρασίνου ("GrünGürtel") και τον ποταμό Main. Οι υπεύθυνοι για τον πολεοδομικό σχεδιασμό της πόλης προβλέπουν την επέκταση του παραποτάμιου πάρκου, το οποίο είναι προσβάσιμο στο κοινό και από τις δύο όχθες του ποταμού.   Η προθεσμία για την υποβολή των μελετών είναι η 7η Ιουλίου 2003. Έως τα μέσα Σεπτεμβρίου 2003 η διεθνής επιτροπή, υπό την προεδρία του Αντιπροέδρου της ΕΚΤ, κ. Λουκά Παπαδήμου, (βλ. Δελτίο Τύπου της 26ης Νοεμβρίου 2002), θα επιλέξει 12 υποψηφίους για τη δεύτερη φάση. Αυτοί οι αρχιτέκτονες θα κληθούν τότε να παρουσιάσουν αναλυτικές αρχιτεκτονικές μελέτες για όλα τα κτίρια που πρόκειται να ανεγερθούν στο συγκεκριμένο χώρο. Η επιτροπή αναμένεται να επιλέξει τα τρία νικητήρια σχέδια έως το τέλος Φεβρουαρίου του 2004. Στη συνέχεια, θα ξεκινήσει ο αναλυτικός σχεδιασμός, ενώ οι εργασίες ανέγερσης έχουν προγραμματιστεί για την περίοδο 2005-2008.