Η Ευρωπαϊκή Κεντρική Τράπεζα (ΕΚΤ), στο πλαίσιο της φιλανθρωπικής της πρωτοβουλίας, αποφάσισε στο τέλος του 2011 να διαθέσει 110.500 ευρώ σε επιλεγμένες φιλανθρωπικές οργανώσεις σε ολόκληρη τη ζώνη του ευρώ. Στόχος αυτής της πρωτοβουλίας της ΕΚΤ, η οποία ξεκίνησε το 2010, είναι η στήριξη γνωστών και αναγνωρισμένων για τη δράση τους φιλανθρωπικών οργανώσεων οι οποίες εδρεύουν στη ζώνη του ευρώ, επιτελούν κοινωνικό και ανθρωπιστικό έργο και δεν πρόσκεινται σε πολιτικές οργανώσεις. Η επιλογή των φιλανθρωπικών οργανώσεων πραγματοποιείται σε συνεργασία με τις 17 εθνικές κεντρικές τράπεζες της ζώνης του ευρώ, με βάση τα προαναφερθέντα κριτήρια.  Το 2011 η φιλανθρωπική πρωτοβουλία της ΕΚΤ επικεντρώθηκε σε οργανώσεις οι οποίες δραστηριοποιούνται στον τομέα της κοινωνικής, εκπαιδευτικής και πολιτιστικής ολοκλήρωσης στην Ευρώπη. Τα χρήματα κατανεμήθηκαν ισόποσα στις ακόλουθες οργανώσεις:  Βέλγιο: Wheelit.be  Γερμανία: Stiftung Polytechnische Gesellschaft  Εσθονία: Junior Achievement Eesti SA  Ιρλανδία: Don Bosco Teenage Care Housing Association  Ελλάδα: Ελληνικό Συμβούλιο για τους Πρόσφυγες  Ισπανία: Cooperación Internacional ONG  Γαλλία: La Fondation de France  Ιταλία: MUS-E Italia Onlus   Κύπρος: Λεβέντειο Δημοτικό Μουσείο Λευκωσίας  Λουξεμβούργο: Autisme Luxembourg a.s.b.l. Μάλτα: Malta Emigrants Commission  Κάτω Χώρες: Europa Nostra  Αυστρία: Volkshilfe Österreich  Πορτογαλία: Associação EPIS – Empresários pela Inclusão Social  Σλοβενία: Zveza prijateljev mladine Ljubljana Moste-Polje και Društvo Ključ  Σλοβακία: Nadácia HELP  Φινλανδία: Irti Huumeista ry Τα χρήματα των δωρεών προέρχονται από εξωτερικές δραστηριότητες μελών της Εκτελεστικής Επιτροπής της ΕΚΤ και μελών του προσωπικού της ΕΚΤ τα τελευταία χρόνια. Σύμφωνα με το πλαίσιο δεοντολογίας που έχει υιοθετήσει η ΕΚΤ, τα μέλη του προσωπικού δεν αποδέχονται προς ίδιον όφελος αμοιβές από τρίτους για εξωτερικές δραστηριότητες που συνδέονται με οποιονδήποτε τρόπο με την απασχόλησή τους στην ΕΚΤ. Αυτού του είδους οι αμοιβές διατίθενται σε φιλανθρωπικές οργανώσεις. Η ίδια διαδικασία ισχύει και για τα μέλη της Εκτελεστικής Επιτροπής της ΕΚΤ. Η φιλανθρωπική πρωτοβουλία της ΕΚΤ ξεκίνησε το 2010, όταν η ΕΚΤ αποφάσισε να διαθέσει 100.000 ευρώ σε φιλανθρωπικές οργανώσεις οι οποίες δραστηριοποιούνται στον τομέα της παροχής υπηρεσιών υγείας σε παιδιά. H ΕΚΤ σκοπεύει, κάθε φορά που συγκεντρώνεται ένα επαρκές ποσό, να προσφέρει χρήματα σε φιλανθρωπικές οργανώσεις.