Η Ευρωπαϊκή Κεντρική Τράπεζα (ΕΚΤ) εξέδωσε γνώμη, κατόπιν αιτήματος του Συμβουλίου της Ευρωπαϊκής Ένωσης, σχετικά με τη σύγκληση διάσκεψης των αντιπροσώπων των κυβερνήσεων των κρατών μελών της Ευρωπαϊκής Ένωσης (ΕΕ) (Διακυβερνητική Διάσκεψη ή ΔΚΔ) με σκοπό τη σύνταξη Μεταρρυθμιστικής Συνθήκης για την τροποποίηση των ισχυουσών Συνθηκών. Όσον αφορά το εν γένει καθεστώς, την εντολή, τα καθήκοντα και το νομικό καθεστώς της ΕΚΤ, του Ευρωσυστήματος και του Ευρωπαϊκού Συστήματος Κεντρικών Τραπεζών, η ΕΚΤ αντιλαμβάνεται ότι, σύμφωνα με την αναλυτική διατύπωση της εντολής καθηκόντων της ΔKΔ, οι αλλαγές που η ΔΚΔ πρόκειται να εισαγάγει στις υπάρχουσες Συνθήκες, οι οποίες θα παραμείνουν σε ισχύ, θα περιλαμβάνουν όλες τις καινοτομίες που συμφωνήθηκαν στη ΔΚΔ του 2004 και θα περιοριστούν σε αυτές. Εν προκειμένω, η ΕΚΤ χαιρετίζει τη σύγκληση της ΔΚΔ και είναι έτοιμη να συνεισφέρει ανά πάσα στιγμή στις εργασίες της και, αφότου συνταχθεί κείμενο, να γνωμοδοτήσει στα θέματα της αρμοδιότητάς της.  Η γνώμη της ΕΚΤ διατίθενται επί του παρόντος στα αγγλικά στο δικτυακό τόπο της ΕΚΤ και θα δημοσιευθεί προσεχώς στην Επίσημη Εφημερίδα της Ευρωπαϊκής Ένωσης και στο δικτυακό τόπο της ΕΚΤ σε όλες τις κοινοτικές γλώσσες.