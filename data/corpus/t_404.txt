Το πρώτο εξάμηνο του 2006 αποσύρθηκαν από την κυκλοφορία 300.000 πλαστά τραπεζογραμμάτια ευρώ συνολικά. Στον ακόλουθο πίνακα παρουσιάζονται αναλυτικά τα πλαστά τραπεζογραμμάτια κατά ονομαστική αξία:    Μέχρι το τέλος του προηγούμενου έτους, τα τραπεζογραμμάτια των 50 ευρώ παρουσίαζαν πάντοτε τα υψηλότερα ποσοστά πλαστών. Ωστόσο, στη διάρκεια του πρώτου εξαμήνου, το ποσοστό των πλαστών τραπεζογραμματίων των 20 ευρώ αυξήθηκε περαιτέρω, ενώ αντίστοιχα μειώθηκε το ποσοστό των πλαστών τραπεζογραμματίων των 50 ευρώ. Τα τραπεζογραμμάτια των 20 ευρώ παρουσιάζουν σήμερα τα υψηλότερα ποσοστά πλαστών. Μεταξύ Ιανουαρίου-Ιουνίου 2006, τα τραπεζογραμμάτια των 20 και των 50 ευρώ μαζί αντιστοιχούσαν στο 80% του συνόλου των πλαστών τραπεζογραμματίων που εντοπίστηκαν σε κυκλοφορία. Σε σύγκριση με το δεύτερο εξάμηνο του 2005, το ποσοστό των πλαστών τραπεζογραμματίων των 100 ευρώ αυξήθηκε ελαφρά, στο 12% του συνόλου. Το επίπεδο των πλαστών τραπεζογραμματίων έχει παραμείνει σταθερό για περισσότερα από δύο χρόνια, σύμφωνα με τα εξαμηνιαία στοιχεία που παρουσιάζονται στον παρακάτω πίνακα:   Επιπλέον, τα στοιχεία αυτά θα πρέπει να εξετάζονται σε σχέση με τη σταδιακή αύξηση του αριθμού των γνήσιων τραπεζογραμματίων ευρώ σε κυκλοφορία (κατά μέσο όρο 10,1 δισεκατομμύρια κατά το πρώτο εξάμηνο του 2006). Όπως έχει σημειωθεί σε προηγούμενες αναφορές, η μεγάλη πλειονότητα (98%) των πλαστών τραπεζογραμματίων που εντοπίζονται εμφανίζονται σε χώρες του ευρώ. Κάτι παραπάνω από 1% προήλθε από κράτη μέλη της ΕΕ εκτός της ζώνης του ευρώ και κάτι λιγότερο από 1% από άλλα μέρη του κόσμου. Οι πολίτες μπορούν να είναι βέβαιοι για την ποιότητα των τραπεζογραμματίων ευρώ και τα χαρακτηριστικά ασφαλείας τους. Ωστόσο, το Ευρωσύστημα, δηλαδή η Ευρωπαϊκή Κεντρική Τράπεζα (ΕΚΤ) και οι 12 εθνικές κεντρικές τράπεζες της ζώνης του ευρώ, εξακολουθεί να εφιστά την προσοχή των πολιτών στο να ελέγχουν τη γνησιότητα των τραπεζογραμματίων που λαμβάνουν. Είναι εύκολο να διακρίνει κανείς όλα τα είδη πλαστών τραπεζογραμματίων από τα γνήσια χάρη στους τρεις απλούς ελέγχους (έλεγχος με την αφή, οπτικός έλεγχος και εξέταση υπό γωνία) που περιγράφονται στο ενημερωτικό υλικό του Ευρωσυστήματος και στο δικτυακό τόπο της ΕΚΤ, καθώς και στους δικτυακούς τόπους των άλλων εθνικών κεντρικών τραπεζών του Ευρωσυστήματος. Σε περίπτωση αμφιβολίας, το τραπεζογραμμάτιο για το οποίο υπάρχει υπόνοια ότι είναι πλαστό πρέπει να συγκρίνεται απευθείας με ένα τραπεζογραμμάτιο το οποίο είναι αποδεδειγμένα γνήσιο.  Για την καταπολέμηση της παραχάραξης, το Ευρωσύστημα συνεργάζεται πολύ στενά με την Europol (η οποία παρέχει στοιχεία για την κατάσχεση πλαστών τραπεζογραμματίων και κερμάτων ευρώ πριν τεθούν σε κυκλοφορία) και την Ευρωπαϊκή Επιτροπή (η οποία είναι αρμόδια για την παροχή στοιχείων σχετικά με τα πλαστά κέρματα ευρώ). Το Ευρωσύστημα έχει επίσης πολύ καλή συνεργασία με την Interpol και τις εθνικές αστυνομικές δυνάμεις για θέματα επιβολής του νόμου. Οποιοσδήποτε υποπτεύεται ότι έχει λάβει πλαστό τραπεζογραμμάτιο θα πρέπει να επικοινωνήσει είτε με την αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – με την αντίστοιχη εθνική κεντρική τράπεζα, παρέχοντας όσο το δυνατόν περισσότερες πληροφορίες για την προέλευση του τραπεζογραμματίου.