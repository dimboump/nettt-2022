Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) εξέδωσε γνώμη σχετικά με σύσταση του Συμβουλίου της Ευρωπαϊκής Ένωσης σχετικά με το διορισμό μέλους της Εκτελεστικής Επιτροπής της ΕΚΤ. Το Διοικητικό Συμβούλιο δεν έχει αντίρρηση για την προτεινόμενη υποψήφια κ. Gertrude Tumpel-Gugerell, η οποία είναι πρόσωπο αναγνωρισμένου κύρους και επαγγελματικής πείρας σε νομισματικά ή τραπεζικά θέματα, όπως απαιτείται από το άρθρο 112 παράγραφος 2 στοιχείο β) της Συνθήκης για την ίδρυση του Ευρωπαϊκή Κοινότητα. Μετά από αυτήν τη γνώμη της ΕΚΤ και τη γνώμη του Ευρωπαϊκού Κοινοβουλίου, το νέο μέλος της Εκτελεστικής Επιτροπής θα διοριστεί με κοινή συμφωνία των κυβερνήσεων των κρατών μελών που έχουν υιοθετήσει το ενιαίο νόμισμα σε επίπεδο αρχηγών κρατών ή κυβερνήσεων. Η γνώμη της ΕΚΤ, η οποία θα δημοσιευθεί σύντομα στην Επίσημη Εφημερίδα της Ευρωπαϊκής Ένωσης, είναι διαθέσιμη στον ιστότοπο της ΕΚΤ σε όλες τις επίσημες γλώσσες της Κοινότητας.