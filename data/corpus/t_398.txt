Η Ευρωπαϊκή Κεντρική Τράπεζα (ΕΚΤ) δημοσιεύει σήμερα έκθεση με τίτλο «Differences in MFI interest rates across euro area countries» (Διαφορές μεταξύ των επιτοκίων των ΝΧΙ στις χώρες της ζώνης του ευρώ). Για τη σύνταξη της εν λόγω έκθεσης συνεργάστηκαν εμπειρογνώμονες της ΕΚΤ και των εθνικών κεντρικών τραπεζών της ζώνης του ευρώ με εντολή της Επιτροπής Νομισματικής Πολιτικής και της Επιτροπής Στατιστικής. Η έκθεση παρουσιάζει την πρώτη σφαιρική αξιολόγηση των διαφορών μεταξύ των χωρών όσον αφορά τα διάφορα είδη επιτοκίων καταθέσεων και χορηγήσεων που προσφέρουν και χρεώνουν τα νομισματικά χρηματοπιστωτικά ιδρύματα (ΝΧΙ) της ζώνης του ευρώ στα νοικοκυριά και τις μη χρηματοπιστωτικές επιχειρήσεις. Παρόλο που τα τελευταία χρόνια έχει σημειωθεί σημαντική σύγκλιση στη ζώνη του ευρώ, τα επιτόκια με παρόμοια χαρακτηριστικά εξακολουθούν να παρουσιάζουν αξιοσημείωτες διαφορές από χώρα σε χώρα. Αρκετοί παράγοντες, που σε πολλές περιπτώσεις δρουν παράλληλα, συμβάλλουν σε αυτή τη διασπορά. Ένας από αυτούς είναι πιθανώς η ανομοιογένεια που εξακολουθεί να υφίσταται σε επίπεδο προϊόντων, η οποία αντανακλά ενδεχομένως τις διαφορές μεταξύ των εθνικών εμπορικών καθιερωμένων πρακτικών, καθώς και μεταξύ των κανονιστικών και δημοσιονομικών ρυθμίσεων. Ενδέχεται επίσης να συμβάλλουν και άλλοι παράγοντες, όπως οι διαφορές του πιστωτικού κινδύνου (συμπεριλαμβανομένων των διαφορών ως προς τις πρακτικές για τη σύσταση ασφαλειών) και της διάρθρωσης της αγοράς. Στην παρούσα συγκυρία, δεν είναι δυνατόν να προσδιοριστούν επακριβώς οι επιδράσεις όλων αυτών των παραγόντων.  Η έκθεση που δημοσιεύεται σήμερα παρέχει λεπτομερείς και εκτενείς πληροφορίες για τα μέσα επιτόκια των ΝΧΙ προκειμένου να διασφαλιστεί ότι οι συγκρίσεις από χώρα σε χώρα πραγματοποιούνται σε σωστή βάση. Η ΕΚΤ και οι εθνικές κεντρικές τράπεζες θα αρχίσουν επίσης να δημοσιεύουν προσεχώς κοινούς πίνακες που θα εξετάζουν τακτικά 15 είδη μέσων επιτοκίων καταθέσεων και χορηγήσεων σε κάθε χώρα της ζώνης του ευρώ.  Η έκθεση διατίθεται σε ηλεκτρονική μορφή στο δικτυακό τόπο της ΕΚΤ, στην ενότητα «Publications» (http://www.ecb.europa.eu/pub). Διατίθεται επίσης και σε έντυπη μορφή, δωρεάν, από το Τμήμα Τύπου και Ενημέρωσης της ΕΚΤ στη διεύθυνση που αναφέρεται παρακάτω. Μόλις καταστούν διαθέσιμοι, οι πίνακες με τα επιτόκια των ΝΧΙ ανά χώρα θα περιλαμβάνονται στην ενότητα «Statistics» στο δικτυακό τόπο της ΕΚΤ (http://www.ecb.europa.eu/stats).