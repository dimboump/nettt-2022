Αύριο, 1η Μαΐου 2004, η Ευρωπαϊκή Ένωση θα έχει δέκα νέα κράτη μέλη, δηλαδή την Τσεχική Δημοκρατία, την Εσθονία, την Κύπρο, τη Λετονία, τη Λιθουανία, την Ουγγαρία, τη Μάλτα, την Πολωνία, τη Σλοβενία και τη Σλοβακία. Εξ ονόματος του Διοικητικού Συμβουλίου, ο κ. Jean-Claude Trichet, Πρόεδρος της Ευρωπαϊκής Κεντρικής Τράπεζας (ΕΚΤ), δήλωσε: «Σε αυτήν την ιστορική περίσταση, καλωσορίζουμε θερμά τα νέα κράτη μέλη στην Ευρωπαϊκή Ένωση και στο Ευρωπαϊκό Σύστημα Κεντρικών Τράπεζες (ΕΣΚΤ). Από αύριο, όλοι θα εμπλουτιζόμαστε αμοιβαία μοιραζόμενοι τη μακροχρόνια ευρωπαϊκή μας κληρονομιά και εμπειρίες, τόσο σημερινά όσο και νέα μέλη. Ανυπομονούμε να ενισχύσουμε τον διάλογο και τη συνεργασία μας με τα νέα μέλη προκειμένου να διασφαλίσουμε την ομαλή και επιτυχή επίτευξη των κοινών ιστορικών μας στόχων». Από αύριο, οι εθνικές κεντρικές τράπεζες των νέων κρατών μελών θα ενσωματωθούν στο ΕΣΚΤ και οι αντίστοιχοι διοικητές τους θα γίνουν πλήρη μέλη του Γενικού Συμβουλίου της ΕΚΤ. Ομοίως, οι εμπειρογνώμονες των εθνικών κεντρικών τραπεζών στις Επιτροπές του ΕΣΚΤ θα έχουν καθεστώς πλήρους μέλους κάθε φορά που οι επιτροπές συνεδριάζουν σε σύνθεση ΕΣΚΤ, δηλαδή με όλες τις εθνικές κεντρικές τράπεζες της ΕΕ. Οι διοικητές των εθνικών κεντρικών τραπεζών των δέκα νέων κρατών μελών και οι εμπειρογνώμονές τους συμμετέχουν στις αντίστοιχες συνεδριάσεις του Γενικού Συμβουλίου και των επιτροπών ως παρατηρητές από τον Ιούνιο του 2003. Τα νέα κράτη μέλη δεν θα υιοθετήσουν το ευρώ αμέσως μετά την ένταξη στην Ευρωπαϊκή Ενωση. Θα το πράξουν μόνο αφού εκπληρώσουν τις απαιτήσεις που ορίζονται στη συνθήκη για την ίδρυση της Ευρωπαϊκής Κοινότητας. Σε αντίθεση με τη Δανία και το Ηνωμένο Βασίλειο, τα δέκα νέα κράτη μέλη δεν έχουν δικαίωμα να εξαιρεθούν από το ενιαίο νόμισμα. Η ΕΚΤ και η Ευρωπαϊκή Επιτροπή θα συντάσσουν αμφότερες εκθέσεις σύγκλισης κάθε δύο χρόνια ή κατόπιν αιτήματος ενός «κράτους μέλους με παρέκκλιση». Αυτές οι εκθέσεις παρέχουν τη βάση για την απόφαση του Συμβουλίου της ΕΕ σχετικά με το εάν το ενδιαφερόμενο κράτος μέλος πληροί τις απαραίτητες προϋποθέσεις για την υιοθέτηση του ευρώ. Η πρώτη έκθεση σύγκλισης της ΕΚΤ, συμπεριλαμβανομένων των νέων κρατών μελών, θα δημοσιευθεί τον Οκτώβριο του 2004.