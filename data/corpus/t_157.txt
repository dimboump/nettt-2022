EMBARGOΑπαγόρευση δημοσίευσης πριν από τις 10.00 ώρα Κεντρικής Ευρώπης της Παρασκευής 18 Ιουλίου 2014      Το πρώτο εξάμηνο του 2014 αποσύρθηκαν από την κυκλοφορία 331.000 πλαστά τραπεζογραμμάτια ευρώ - πολύ μικρή ποσότητα σε σχέση με το σύνολο των γνήσιων τραπεζογραμματίων σε κυκλοφορία. 81% των πλαστών τραπεζογραμματίων αφορούσαν τις ονομαστικές αξίες των 20 και των 50 ευρώ.  Η γνησιότητα των τραπεζογραμματίων ευρώ επαληθεύεται εύκολα με την απλή μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία». Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών.  Το πρώτο εξάμηνο του 2014 αποσύρθηκαν από την κυκλοφορία συνολικά 331.000 πλαστά τραπεζογραμμάτια ευρώ – σημειώθηκε, δηλαδή, μείωση κατά 6,2% συγκριτικά με το δεύτερο εξάμηνο του 2013. Γενικά, ο αριθμός των πλαστών τραπεζογραμματίων εξακολούθησε να είναι πολύ μικρός σε σχέση με τον αριθμό των γνήσιων τραπεζογραμματίων που βρίσκονταν σε κυκλοφορία την ίδια περίοδο (πάνω από 16 δισεκατομμύρια).  Στον παρακάτω πίνακα παρουσιάζονται τα εξαμηνιαία στοιχεία από το 2011 και μετά:        Χρονική περίοδος 2011/1 2011/2 2012/1 2012/2 2013/1 2013/2 2014/1   Αριθμός πλαστών τραπεζογραμματίων 296.000 310.000 251.000 280.000 317.000 353.000 331.000       Παρά τον μικρό αριθμό πλαστών τραπεζογραμματίων, τα μέλη του Ευρωσυστήματος – δηλ. η Ευρωπαϊκή Κεντρική Τράπεζα (ΕΚΤ) και οι 18 εθνικές κεντρικές τράπεζες της ζώνης του ευρώ – συνιστούν στους πολίτες να ελέγχουν προσεκτικά τα τραπεζογραμμάτια που λαμβάνουν. Είναι εύκολο να αναγνωρίσει κανείς τα γνήσια τραπεζογραμμάτια χάρη στην απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ για το ευρώ και στους δικτυακούς τόπους των εθνικών κεντρικών τραπεζών του Ευρωσυστήματος. Όποιος υποπτεύεται ότι έχει λάβει πλαστό τραπεζογραμμάτιο θα πρέπει να το συγκρίνει απευθείας με ένα τραπεζογραμμάτιο το οποίο είναι αποδεδειγμένα γνήσιο. Εφόσον οι υποψίες αποδειχθούν βάσιμες, θα πρέπει να ειδοποιηθεί είτε η αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – η αντίστοιχη εθνική κεντρική τράπεζα. Παρακάτω παρουσιάζονται αναλυτικά, κατά ονομαστική αξία, τα πλαστά τραπεζογραμμάτια που αποσύρθηκαν από την κυκλοφορία το πρώτο εξάμηνο του 2014 και παρέχονται πληροφορίες για την τοποθεσία στην οποία εντοπίστηκαν.        Ονομαστική αξία 5 € 10 € 20 € 50 € 100 € 200 € 500 €   Ποσοστό 1,2% 4,6% 46,5% 34,7% 10,9% 1,3% 0,8%        Τα τραπεζογραμμάτια των 20 και των 50 ευρώ εξακολούθησαν να καταγράφουν τα υψηλότερα ποσοστά παραχάραξης. Οι δύο αυτές ονομαστικές αξίες αντιστοιχούσαν στο 81% των πλαστών τραπεζογραμματίων, σημειώθηκε, δηλαδή, μικρή αύξηση συγκριτικά με το προηγούμενο εξάμηνο.  98% των πλαστών τραπεζογραμματίων εντοπίστηκαν σε χώρες της ζώνης του ευρώ, 1,9% σε κράτη μέλη της ΕΕ εκτός της ζώνης του ευρώ και 0,1% στον υπόλοιπο κόσμο.  Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ. Για τον λόγο αυτόν, παρέχει οδηγίες για το πώς μπορεί κανείς να διακρίνει τα πλαστά από τα γνήσια τραπεζογραμμάτια και βοηθά τους φορείς που κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία. Το Ευρωσύστημα αξιοποιεί την τεχνολογική πρόοδο στον τομέα της παραγωγής τραπεζογραμματίων. Με την εισαγωγή της σειράς «Ευρώπη» θα συμβάλει στη διατήρηση της εμπιστοσύνης του κοινού στο νόμισμα και στην ενίσχυση της προστασίας από την παραχάραξη, καθώς τα νέα τραπεζογραμμάτια θα είναι ασφαλέστερα και ανθεκτικότερα. Τα νέα τραπεζογραμμάτια των 10 ευρώ θα τεθούν σε κυκλοφορία στις 23 Σεπτεμβρίου 2014. Για περισσότερες πληροφορίες, μπορείτε να απευθύνεστε στην κ. Elodie Nowodazkij, τηλ.: +49 69 1344 7390.