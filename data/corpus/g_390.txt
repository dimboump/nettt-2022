Την 1η Ιανουαρίου 2007 η Ευρωπαϊκή Ένωση (ΕΕ) διευρύνθηκε μέσω της προσχώρησης δύο νέων κρατών μελών, δηλαδή της Βουλγαρίας και της Ρουμανίας. Από την ημερομηνία αυτή, οι εθνικές κεντρικές τράπεζες (ΕθνΚΤ) των νέων κρατών μελών ενσωματώνονται στο Ευρωπαϊκό Σύστημα Κεντρικών Τραπεζών (ΕΣΚΤ) και οι αντίστοιχοι Διοικητές τους γίνονται μέλη του Γενικού Συμβουλίου της Ευρωπαϊκής Κεντρικής Τράπεζας (ΕΚΤ). Επιπλέον, εμπειρογνώμονες από αυτές τις ΕθνΚΤ στις επιτροπές του ΕΣΚΤ έχουν καθεστώς μέλους κάθε φορά που οι επιτροπές συνεδριάζουν σε σύνθεση ΕΣΚΤ. Από την υπογραφή των Συνθηκών Προσχώρησης τον Απρίλιο του 2005, οι Διοικητές των ΕθνΚΤ των δύο νέων κρατών μελών και οι εμπειρογνώμονές τους συμμετέχουν ως παρατηρητές στις συνεδριάσεις του Γενικού Συμβουλίου και των επιτροπών αντίστοιχα. Τα νέα κράτη μέλη δεν θα υιοθετήσουν αμέσως το ευρώ. Θα το πράξουν μόλις εκπληρώσουν τις απαιτήσεις που ορίζονται στη συνθήκη για την ίδρυση της Ευρωπαϊκής Κοινότητας. Σε αντίθεση με τη Δανία και το Ηνωμένο Βασίλειο, τα δύο νέα κράτη μέλη δεν έχουν το δικαίωμα να εξαιρεθούν από την υιοθέτηση του ενιαίου νομίσματος. Τόσο η ΕΚΤ όσο και η Ευρωπαϊκή Επιτροπή θα συντάσσουν εκθέσεις σύγκλισης κάθε δύο χρόνια ή κατόπιν αιτήματος ενός «κράτους μέλους με παρέκκλιση». Αυτές οι εκθέσεις παρέχουν τη βάση για την απόφαση του Συμβουλίου της ΕΕ σχετικά με το εάν το ενδιαφερόμενο κράτος μέλος πληροί τις απαραίτητες προϋποθέσεις για την υιοθέτηση του ευρώ.