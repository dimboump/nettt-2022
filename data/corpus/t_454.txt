Η Ευρωπαϊκή Κεντρική Τράπεζα (ΕΚΤ) δημοσιεύει σήμερα έκθεση σχετικά με την αναθεώρηση των απαιτήσεων παροχής γενικών οικονομικών στατιστικών στοιχείων (“Review of the requirements in the field of General Economic Statistics”). Αυτή η έκθεση περιγράφει τις ανάγκες της ΕΚΤ όσον αφορά την παροχή οικονομικών στατιστικών στοιχείων για τη ζώνη του ευρώ, ιδίως στοιχείων σχετικά με τις τιμές και το κόστος, τους εθνικούς λογαριασμούς, την αγορά εργασίας, βραχυπρόθεσμους δείκτες παραγωγής και ζήτησης, καθώς και με έρευνες για τις επιχειρήσεις και τους καταναλωτές. Αυτά τα στατιστικά στοιχεία καταρτίζονται, στις περισσότερες περιπτώσεις, από την Eurostat και τις εθνικές στατιστικές υπηρεσίες. Η παρούσα έκθεση αποτελεί αναθεώρηση παρόμοιας έκδοσης που είχε δημοσιευθεί τον Αύγουστο του 2000.  Από την προηγούμενη έκθεση, έχει πραγματοποιηθεί σημαντική πρόοδος. Διάφορες απαιτήσεις της ΕΚΤ για την παροχή οικονομικών στατιστικών στοιχείων έχουν ικανοποιηθεί, ενώ πρόσθετες σημαντικές πρωτοβουλίες έχουν αναληφθεί στον τομέα αυτό με την υποστήριξη της ΕΚΤ. Σε αυτές περιλαμβάνονται βελτιώσεις του νομικού πλαισίου που διέπει τους τριμηνιαίους λογαριασμούς της ζώνης του ευρώ για τους θεσμικούς τομείς και για τους βραχυπρόθεσμους δείκτες, η υιοθέτηση, μεγαλύτερη διαθεσιμότητα και έγκαιρη κατάρτιση των βασικών ευρωπαϊκών οικονομικών δεικτών, ο καλύτερος συντονισμός των εθνικών και ευρωπαϊκών πολιτικών δημοσίευσης και αναθεώρησης για τους δείκτες αυτούς και η χρήση πιο αποτελεσματικών και αποδοτικών μεθόδων για την κατάρτιση των στατιστικών στοιχείων της ζώνης του ευρώ. Ωστόσο, η σημερινή έκθεση συνηγορεί υπέρ της απόδοσης μεγαλύτερης προσοχής στην κατάρτιση επίκαιρων και αξιόπιστων συνολικών μεγεθών για τη ζώνη του ευρώ και προτείνει το συντονισμό της πολιτικής δημοσίευσης και αναθεώρησης των εθνικών γενικών οικονομικών στατιστικών στοιχείων με τις ανάγκες για συνολικά μεγέθη της ζώνης του ευρώ.  Η έκθεση αποσκοπεί στην επίτευξη ισορροπίας μεταξύ των απαιτήσεων της ΕΚΤ και της ανάγκης των φορέων κατάρτισης στατιστικών στοιχείων να θέτουν προτεραιότητες. Συνεπώς, οι προβλεπόμενες απαιτήσεις για το σύνολο της ζώνης του ευρώ διαμορφώθηκαν κατά κανόνα βάσει των στατιστικών προτύπων που έχουν επιτύχει τα πιο προηγμένα κράτη μέλη της ΕΕ. Τα υψηλά πρότυπα έγκαιρης κατάρτισης και κάλυψης τα οποία έχουν επιτευχθεί σε άλλες οικονομικές ζώνες αποτελούν πιο μακροπρόθεσμο στόχο, λαμβανομένων επίσης υπόψη των ειδικών θεσμικών ρυθμίσεων στην ΕΕ.  Η έκθεση διατίθεται στον δικτυακό τόπο της ΕΚΤ (http://www.ecb.europa.eu). Η έκδοση αυτή (η οποία δημοσιεύεται σήμερα στα αγγλικά) θα είναι διαθέσιμη και σε άλλες επίσημες κοινοτικές γλώσσες εν ευθέτω χρόνω. Αντίτυπα μπορείτε να παραγγείλετε εγγράφως από το Τμήμα Τύπου και Ενημέρωσης της ΕΚΤ στην παρακάτω διεύθυνση.