6 Δεκεμβρίου 2021  Η ΕΚΤ αναμένει ότι θα επιλέξει νέα σχέδια για τα τραπεζογραμμάτια ευρώ μέχρι το 2024. Η ΕΚΤ θα ζητήσει τη γνώμη του κοινού.  Ομάδα εμπειρογνωμόνων από διάφορους τομείς θα συμβουλεύσει το Διοικητικό Συμβούλιο για νέα θέματα.  [Ο κατάλογος των μελών της συμβουλευτικής ομάδας θεμάτων ενημερώθηκε στις 16:00 ώρα κεντρικής Ευρώπης της 7ης Ιανουαρίου 2022, ώστε να περιλαμβάνει και το όνομα του εκπροσώπου της Μάλτας και στις 16:00 ώρα κεντρικής Ευρώπης της 8ης Μαρτίου 2022, ώστε να περιλαμβάνει και το όνομα του νέου εκπροσώπου της Εσθονίας, ο οποίος θα αντικαταστήσει τον Vladimir Taiger.] Η Ευρωπαϊκή Κεντρική Τράπεζα (ΕΚΤ) προγραμματίζει να επανασχεδιάσει τα τραπεζογραμμάτια ευρώ, σε συνεργασία με τους Ευρωπαίους πολίτες, στο πλαίσιο διαδικασίας που αναμένεται να οδηγήσει σε τελική απόφαση το 2024.  Η διαδικασία επανασχεδίασης θα ξεκινήσει με τη δημιουργία στοχευμένων ομάδων εργασίας, στις οποίες θα ανατεθεί η συγκέντρωση απόψεων πολιτών από όλες τις χώρες της ζώνης του ευρώ σχετικά με πιθανά θέματα για τα μελλοντικά τραπεζογραμμάτια ευρώ. Μια συμβουλευτική ομάδα, η οποία θα απαρτίζεται από έναν εμπειρογνώμονα από κάθε χώρα της ζώνης του ευρώ, θα υποβάλει στο Διοικητικό Συμβούλιο της ΕΚΤ κατάλογο προτεινόμενων νέων θεμάτων. Τα μέλη της εν λόγω ομάδας έχουν ήδη διοριστεί από την ΕΚΤ βάσει προτάσεων των εθνικών κεντρικών τραπεζών της ζώνης του ευρώ και προέρχονται από διαφορετικούς τομείς όπως ιστορία, φυσικές και κοινωνικές επιστήμες, εικαστικές τέχνες και τεχνολογία. Τα σημερινά σχέδια των τραπεζογραμματίων ευρώ βασίζονται στο θέμα «Εποχές και ρυθμοί» και απεικονίζουν παράθυρα, πύλες και γέφυρες.  «Τα τραπεζογραμμάτια ευρώ έχουν έρθει για να μείνουν. Αποτελούν χειροπιαστό και ορατό σύμβολο της ενότητας στην Ευρώπη, ιδίως σε περιόδους κρίσης, και η ζήτηση γι’ αυτά εξακολουθεί να είναι ισχυρή», δήλωσε η Πρόεδρος της ΕΚΤ, Christine Lagarde. «Έπειτα από 20 χρόνια, έχει έρθει η ώρα να επανεξετάσουμε την εμφάνιση των τραπεζογραμματίων και να τα φέρουμε πιο κοντά στους Ευρωπαίους κάθε ηλικίας και προέλευσης».  Αφού η συμβουλευτική επιτροπή καταθέσει τις προτάσεις της, η ΕΚΤ θα ζητήσει τη γνώμη του κοινού για τα προτεινόμενα θέματα. Θα ακολουθήσει διαγωνισμός σχεδίου για τα νέα τραπεζογραμμάτια, μετά τον οποίο η ΕΚΤ θα ζητήσει ξανά τη γνώμη του κοινού. Το Διοικητικό Συμβούλιο θα λάβει στη συνέχεια την τελική απόφαση. Η έναρξη αυτής της διαδικασίας αποτελεί επακόλουθο της δέσμευσης του Διοικητικού Συμβουλίου για καινοτόμα και ασφαλή τραπεζογραμμάτια που δημιουργούν σύνδεσμο με τους Ευρωπαίους. Σύμφωνα με την πιο πρόσφατη έρευνα για τις συνήθειες των καταναλωτών σε ό,τι αφορά τις πληρωμές στη ζώνη του ευρώ (SPACE), τα μετρητά εξακολούθησαν να αποτελούν το δημοφιλέστερο μέσο διενέργειας πληρωμών λιανικής με φυσική παρουσία το 2019. Παρά την αύξηση των πληρωμών χωρίς τη χρήση μετρητών στη διάρκεια της πανδημίας, η ζήτηση μετρητών αυξήθηκε λόγω του καίριου ρόλου τους ως μέσου αποθήκευσης αξίας. Στο πλαίσιο της στρατηγικής του για τα μετρητά έως το 2030, το Ευρωσύστημα λαμβάνει συγκεκριμένα μέτρα για να διασφαλίσει ότι τα μετρητά θα συνεχίσουν να είναι διαθέσιμα και αποδεκτά ως μέσο πληρωμής και στο μέλλον – ακόμη και έπειτα από πιθανή εισαγωγή ψηφιακού ευρώ. «Θέλουμε να αναπτύξουμε τραπεζογραμμάτια ευρώ με τα οποία οι Ευρωπαίοι πολίτες θα μπορούν να ταυτιστούν και τα οποία θα είναι περήφανοι να χρησιμοποιούν ως νόμισμά τους», δήλωσε ο Fabio Panetta, μέλος της Εκτελεστικής Επιτροπής της ΕΚΤ. «Η διαδικασία επανασχεδίασης των τραπεζογραμματίων ευρώ θα εξελίσσεται παράλληλα με την έρευνα που διεξάγουμε για το ψηφιακό ευρώ. Και τα δύο έργα αποσκοπούν στην εκπλήρωση της αποστολής μας να παρέχουμε στους Ευρωπαίους ένα ασφαλές και προστατευμένο νόμισμα.» Αφού ολοκληρωθεί η διαδικασία σχεδίασης, το Διοικητικό Συμβούλιο θα δώσει το πράσινο φως για την παραγωγή νέων τραπεζογραμματίων και θα αποφασίσει τις πιθανές ημερομηνίες έκδοσης.  Μέλη της συμβουλευτικής ομάδας θεμάτων: Alice Twemlow (Κάτω Χώρες), Καθηγήτρια Ιστορίας, Θεωρίας και Κοινωνιολογίας Γραφικών Τεχνών και Οπτικού Πολιτισμού, Πανεπιστήμιο του Άμστερνταμ Κώστας Βαρώτσος (Ελλάδα), Καλλιτέχνης και Καθηγητής, Τμήμα Αρχιτεκτονικής, Αριστοτέλειο Πανεπιστήμιο Θεσσαλονίκης Δημήτριος Μιχαηλίδης (Κύπρος), Επίτιμος καθηγητής Κλασικής Αρχαιολογίας, Πανεπιστήμιο Κύπρου Elvira Maria Correia Fortunato (Πορτογαλία), Αντιπρύτανης, Πανεπιστήμιο NOVA της Λισαβόνας Emanuel Buttigieg (Μάλτα), Αναπληρωτής καθηγητής Ιστορίας, Τμήμα Θεωρητικών Επιστημών, Πανεπιστήμιο της Μάλτας Fabio Beltram (Ιταλία), Καθηγητής Φυσικής της Ύλης, Scuola Normale Superiore της Πίζα  Fintan O’Toole (Ιρλανδία), Καθηγητής Ιρλανδικής Φιλολογίας, Πανεπιστήμιο Princeton και αρθρογράφος στην εφημερίδα The Irish Times Ieva Zībārte (Λετονία), Επικεφαλής Εκθέσεων, Κέντρο Τέχνης Zuzeum  Jana Arbeiter (Σλοβενία), Επίκουρη καθηγήτρια και Ερευνήτρια, Κέντρο Διεθνών Σπουδών, Πανεπιστήμιο της Λιουμπλιάνα Lisa Borgenheimer (Γερμανία), Καθηγήτρια Σχεδιασμού Πληροφορίας, HfG Offenbach am Main Maaria Wirkkala (Φινλανδία), Καλλιτέχνης Marija Marcelionytė-Paliukė (Λιθουανία), Καθηγήτρια, Ακαδημία Τεχνών του Βίλνιους Nuria Oliver (Ισπανία), Διευθύντρια και συνιδρύτρια, ELLIS Alicante Unit και Επικεφαλής Έρευνας Δεδομένων, Data-Pop Alliance  Patrick Sanavia (Λουξεμβούργο), Διευθυντής, Υπηρεσία Εθνικής Κληρονομιάς του Λουξεμβούργου  Peter Aufreiter (Αυστρία), Γενικός Διευθυντής και Επιστημονικός Διευθυντής, Μουσείο Επιστήμης και Τεχνολογίας της Βιέννης Silvia Miháliková (Σλοβακία), Καθηγήτρια και Ερευνήτρια, Ακαδημία Επιστημών της Σλοβακίας, Ινστιτούτο Κοινωνιολογίας, Πανεπιστήμιο Trnava Stéphane Distinguin (Γαλλία), Ιδρυτής και Διευθύνων σύμβουλος, Fabernovel Stephan Vanfleteren (Βέλγιο), Φωτογράφος Toomas Kiho (Εσθονία), Αρχισυντάκτης, Επιστημονικό περιοδικό Akadeemia Για περισσότερες πληροφορίες μπορείτε να απευθύνεστε στην κ. Georgina Garriga Sánchez, τηλ.: +49 69 1344 95368.