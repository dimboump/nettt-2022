Κατά τη σημερινή του συνεδρίαση το Διοικητικό Συμβούλιο της ΕΚΤ αποφάσισε ότι τα επιτόκια της διευκόλυνσης οριακής χρηματοδότησης και της διευκόλυνσης αποδοχής καταθέσεων θα παραμείνουν αμετάβλητα στο 5,25% και το 3,25% αντιστοίχως.   Όπως είχε ανακοινωθεί στις 8 Ιουνίου 2000, οι μελλοντικές πράξεις κύριας αναχρηματοδότησης του Ευρωσυστήματος θα διενεργούνται ως δημοπρασίες μεταβλητού επιτοκίου, με εφαρμογή της διαδικασίας δημοπρασίας πολλαπλών επιτοκίων, και με ελάχιστο επιτόκιο προσφοράς της τάξης του 4,25%. Το επιτόκιο αυτό είναι το ίδιο με εκείνο που ίσχυσε για τις δύο πράξεις που διενεργήθηκαν ως δημοπρασίες καθορισμένου επιτοκίου, οι οποίες διακανονίστηκαν στις 15 και 21 Ιουνίου 2000.  Το Διοικητικό Συμβούλιο αποφάσισε, επίσης, ότι για τις πράξεις πιο μακροπρόθεσμης αναχρηματοδότησης που θα διενεργηθούν κατά το δεύτερο εξάμηνο του 2000, το Ευρωσύστημα σκοπεύει να κατανείμει ποσό 15 δισεκατομμυρίων ευρώ για κάθε πράξη. Με το ποσό αυτό λαμβάνονται υπόψη οι ανάγκες ρευστότητας που αναμένεται να αντιμετωπίσει το τραπεζικό σύστημα της ζώνης του ευρώ κατά το δεύτερο εξάμηνο του 2000, καθώς και η επιθυμία του Ευρωσυστήματος να συνεχίσει να πραγματοποιεί το μεγαλύτερο μέρος της αναχρηματοδότησης του χρηματοπιστωτικού τομέα μέσω των πράξεων κύριας αναχρηματοδότησης.    Για την ακριβή διατύπωση η οποία έχει συμφωνηθεί από το Διοικητικό Συμβούλιο, συμβουλευθείτε την αγγλική έκδοση.