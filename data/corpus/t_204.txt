Ο Πρόεδρος της Κυπριακής Δημοκρατίας, κ. Νίκος Αναστασιάδης, συναντήθηκε σήμερα με τον κ. Mario Draghi, Πρόεδρο της Ευρωπαϊκής Κεντρικής Τράπεζας (ΕΚΤ). Τον κ. Αναστασιάδη συνόδευσαν ο Υπουργός Οικονομικών, κ. Χάρης Γεωργιάδης, και ο Διοικητής της Κεντρικής Τράπεζας της Κύπρου, κ. Πανίκος Δημητριάδης. Στη συνάντηση συμμετείχαν επίσης τα μέλη της Εκτελεστικής Επιτροπής της ΕΚΤ κ.κ.Jörg Asmussen και Benoît Cœuré. Κατά τη συνάντηση οι συνομιλητές αντάλλαξαν απόψεις σχετικά με την υλοποίηση του προγράμματος μακροοικονομικής προσαρμογής στην Κύπρο, που βρίσκεται σε εξέλιξη. Και οι δύο πλευρές συμφώνησαν ότι προτεραιότητα στο αμέσως επόμενο διάστημα είναι να εξέλθει η Τράπεζα Κύπρου από το καθεστώς εξυγίανσης. Η αποτίμηση των περιουσιακών της στοιχείων αναμένεται το δεύτερο δεκαπενθήμερο του Ιουλίου, οι δε συζητήσεις θα συνεχιστούν όταν καταστούν διαθέσιμα τα στοιχεία που θα προκύψουν από την εν λόγω αποτίμηση.