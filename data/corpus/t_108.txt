Η ΕΚΤ αποφάσισε να διακόψει την παραγωγή και την έκδοση του τραπεζογραμματίου των 500 ευρώ.  Η σειρά τραπεζογραμματίων «Ευρώπη» δεν θα περιλαμβάνει το τραπεζογραμμάτιο των 500 ευρώ.  Το τραπεζογραμμάτιο των 500 ευρώ εξακολουθεί να έχει ισχύ νόμιμου χρήματος και θα διατηρήσει την αξία του για πάντα.  Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) ολοκλήρωσε σήμερα την επανεξέταση των ονομαστικών αξιών της σειράς «Ευρώπη». Αποφάσισε να διακόψει οριστικά την παραγωγή του τραπεζογραμματίου των 500 ευρώ και να μην το συμπεριλάβει στη σειρά τραπεζογραμματίων «Ευρώπη», λαμβάνοντας υπόψη ανησυχίες ότι το εν λόγω τραπεζογραμμάτιο θα μπορούσε να διευκολύνει παράνομες δραστηριότητες. Το τραπεζογραμμάτιο των 500 ευρώ θα σταματήσει να εκδίδεται κατά το τέλος του 2018, όταν προγραμματίζεται να τεθούν σε κυκλοφορία τα τραπεζογραμμάτια των 100 και των 200 ευρώ της σειράς «Ευρώπη». Οι άλλες ονομαστικές αξίες – από 5 έως 200 ευρώ – θα διατηρηθούν.  Λόγω του διεθνούς ρόλου του ευρώ και της ευρύτατης εμπιστοσύνης στα τραπεζογραμμάτιά του, το τραπεζογραμμάτιο των 500 ευρώ θα εξακολουθήσει να έχει ισχύ νόμιμου χρήματος και μπορεί συνεπώς να συνεχίσει να χρησιμοποιείται ως μέσο πληρωμής και αποθήκευσης αξίας. Το Ευρωσύστημα, το οποίο αποτελείται από την ΕΚΤ και τις εθνικές κεντρικές τράπεζες της ζώνης του ευρώ, θα λάβει μέτρα προκειμένου να διασφαλίσει ότι οι υπόλοιπες ονομαστικές αξίες θα είναι διαθέσιμες σε επαρκή ποσότητα. Το τραπεζογραμμάτιο των 500 ευρώ, όπως και οι άλλες ονομαστικές αξίες των τραπεζογραμματίων ευρώ, θα διατηρήσει την αξία του για πάντα και θα μπορεί να ανταλλάσσεται στις εθνικές κεντρικές τράπεζες του Ευρωσυστήματος για απεριόριστο χρονικό διάστημα. Για περισσότερες πληροφορίες, μπορείτε να απευθύνεστε στον κ. William Lelieveldt, τηλ.: +49 69 1344 7316. Σημειώσεις:  Η σειρά «Ευρώπη» είναι η δεύτερη σειρά τραπεζογραμματίων ευρώ, η οποία τίθεται σε κυκλοφορία σταδιακά. Η αρχή έγινε με το τραπεζογραμμάτιο των 5 ευρώ το 2013 και ακολούθησαν τα τραπεζογραμμάτια των 10 ευρώ και των 20 ευρώ το 2014 και το 2015 αντιστοίχως.