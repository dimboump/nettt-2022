Το συνολικό εγγεγραμμένο κεφάλαιο της ΕΚΤ θα παραμείνει στα 10,8 δισεκ. ευρώ. Η ΕΚΤ θα επιστρέψει στην Bank of England το μερίδιο που έχει καταβάλει στο εγγεγραμμένο κεφάλαιο της ΕΚΤ (ύψους 58 εκατ. ευρώ). Το μερίδιο συμμετοχής της Bank of England στο εγγεγραμμένο κεφάλαιο της ΕΚΤ θα ανακατανεμηθεί στις υπόλοιπες εθνικές κεντρικές τράπεζες.  Η Ευρωπαϊκή Κεντρική Τράπεζα (ΕΚΤ) θα διατηρήσει το εγγεγραμμένο κεφάλαιό της σταθερό στα 10,8 δισεκ. ευρώ μετά την αποχώρηση της Bank of England από το Ευρωπαϊκό Σύστημα Κεντρικών Τραπεζών (ΕΣΚΤ). Το μερίδιο της Bank of England στο εγγεγραμμένο κεφάλαιο της ΕΚΤ, το οποίο ανέρχεται επί του παρόντος σε 14,3%, θα ανακατανεμηθεί τόσο στις εθνικές κεντρικές τράπεζες (ΕθνΚΤ) της ζώνης του ευρώ όσο και στις εθνικές κεντρικές τράπεζες των χωρών που δεν συμμετέχουν στη ζώνη του ευρώ. Η Bank of England πρόκειται να αποχωρήσει από το ΕΣΚΤ λόγω της αποχώρησης του Ηνωμένου Βασιλείου από την Ευρωπαϊκή Ένωση (ΕΕ). Διακρατεί 14,3% του εγγεγραμμένου κεφαλαίου της ΕΚΤ, από το οποίο έχει καταβληθεί το 3,75% – που ισοδυναμεί με 58 εκατ. ευρώ. Το ποσό αυτό θα επιστραφεί από την ΕΚΤ σύμφωνα με τους όρους της Συμφωνίας Αποχώρησης μεταξύ του Ηνωμένου Βασιλείου και της ΕΕ. Ως αποτέλεσμα, το εγγεγραμμένο κεφάλαιο της ΕΚΤ θα ανακατανεμηθεί στις υπόλοιπες ΕθνΚΤ με βάση την επικαιροποιημένη κλείδα κατανομής για την εγγραφή στο κεφάλαιο της ΕΚΤ. Οι σταθμίσεις θα υπολογιστούν εκ νέου με βάση το μερίδιο συμμετοχής κάθε κράτους μέλους στον συνολικό πληθυσμό και στο ακαθάριστο εγχώριο προϊόν (ΑΕΠ) της Ευρωπαϊκής Ένωσης μετά την αποχώρηση του Ηνωμένου Βασιλείου από την Ευρωπαϊκή Ένωση. Οι ΕθνΚΤ της ζώνης του ευρώ καταβάλλουν το 100% του μεριδίου τους στο εγγεγραμμένο κεφάλαιο της ΕΚΤ, ενώ οι ΕθνΚΤ των χωρών που δεν συμμετέχουν στη ζώνη του ευρώ καταβάλλουν αντιστοίχως το 3,75%. Το γεγονός ότι τα μερίδια των ΕθνΚΤ της ζώνης του ευρώ θα αυξηθούν και θα καταβληθούν στο ακέραιο θα οδηγήσει σε αύξηση του καταβεβλημένου κεφαλαίου της ΕΚΤ από 7.659 εκατ. ευρώ το 2020 σε 8.880 εκατ. ευρώ το 2022, όπως φαίνεται στον παρακάτω πίνακα. Το καταβεβλημένο κεφάλαιο της ΕΚΤ θα παραμείνει αμετάβλητο κατά το έτος της αποχώρησης του Ηνωμένου Βασιλείου από την ΕΕ καθώς οι υπόλοιπες ΕθνΚΤ θα καλύψουν το αποσυρθέν καταβεβλημένο κεφάλαιο της Bank of England το οποίο ανέρχεται σε 58 εκατ. ευρώ. Οι ΕθνΚΤ της ζώνης του ευρώ θα καταβάλουν στο ακέραιο τα αυξημένα μερίδια συμμετοχής τους στο κεφάλαιο σε δύο ετήσιες δόσεις και η πρώτη δόση έχει προγραμματιστεί για το 2021. Αυτές οι αλλαγές συνεπάγονται επένδυση η οποία αποτυπώνεται στους ισολογισμούς των ΕθνΚΤ. Αναλυτική παρουσίαση των εισφορών μετά την αποχώρηση του Ηνωμένου Βασιλείου από την ΕΕ   Το σύνολο ενδέχεται να μην αντιστοιχεί στο άθροισμα των επιμέρους στοιχείων λόγω στρογγυλοποιήσεων. Για περισσότερες πληροφορίες, μπορείτε να απευθύνεστε στον κ. William Lelieveldt, τηλ.: +49 69 1344 7316. Σημειώσεις:  Αναλυτικές πληροφορίες για την εγγραφή στο κεφάλαιο της ΕΚΤ Επεξήγηση: Σε ποιον ανήκει η ΕΚΤ; Ετήσιοι λογαριασμοί του ΕΣΚΤ και της ΕΚΤ Οι σχετικές νομικές πράξεις που αφορούν τα μερίδια συμμετοχής των ΕθνΚΤ στο κεφάλαιο της ΕΚΤ μετά την αποχώρηση του Ηνωμένου Βασιλείου από την ΕΕ θα δημοσιευθούν στην Επίσημη Εφημερίδα της Ευρωπαϊκής Ένωσης την 1η Φεβρουαρίου 2020.