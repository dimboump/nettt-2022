Η Ευρωπαϊκή Κεντρική Τράπεζα (ΕΚΤ) δημοσιεύει σήμερα μια έκθεση με τίτλο «Αξιολόγηση των συστημάτων διακανονισμού τίτλων των υπό ένταξη χωρών βάσει των προτύπων για τη χρήση των συστημάτων διακανονισμού τίτλων της ΕΕ στις πιστοδοτικές πράξεις του Ευρωσυστήματος».[1] (pdf 637 kB). Το Νοέμβριο του 1997, το Ευρωπαϊκό Νομισματικό Ίδρυμα θέσπισε εννέα πρότυπα προς τα οποία έπρεπε, και πρέπει, να συμμορφώνονται τα συστήματα διακανονισμού τίτλων, προκειμένου να θεωρούνται κατάλληλα για χρήση στις πιστοδοτικές πράξεις του Ευρωσυστήματος. Τα πρότυπα αυτά, τα οποία δημοσιεύθηκαν τον Ιανουάριο του 1998 και είναι διαθέσιμα στην ιστοσελίδα της ΕΚΤ (pdf 111 kB), θέτουν το πλαίσιο που είναι απαραίτητο για τον περιορισμό των κινδύνων που σχετίζονται με το διακανονισμό πιστοδοτικών πράξεων και τη φύλαξη ασφαλειών κατά τη διενέργεια αυτών των πράξεων. Βασικός σκοπός αυτής της αξιολόγησης είναι να βοηθήσει τις κεντρικές τράπεζες των υπό ένταξη χωρών να προσδιορίσουν ποια συγκεκριμένα στοιχεία των συστημάτων διακανονισμού τίτλων τους πρέπει να βελτιωθούν, έτσι ώστε να προαχθεί η ομαλή λειτουργία των πιστοδοτικών πράξεων του Ευρωσυστήματος. Η επίσημη αξιολόγηση της καταλληλότητας των αντίστοιχων συστημάτων διακανονισμού τίτλων για τις πιστοδοτικές πράξεις του Ευρωσυστήματος θα διενεργηθεί αμέσως μόλις τα συστήματα αυτά έχουν στην κατοχή τους ασφάλειες αποδεκτές για τις πιστοδοτικές πράξεις του Ευρωσυστήματος.  Η αξιολόγηση έδειξε ότι, σε πολλές από τις υπό ένταξη χώρες, η υπάρχουσα υποδομή για τα συστήματα διακανονισμού τίτλων είναι σχετικώς επαρκής. Και τα 21 σχεδόν συστήματα διακανονισμού τίτλων που αξιολογήθηκαν θα μπορούσαν να θεωρηθούν κατάλληλα για χρήση στις πιστοδοτικές πράξεις του Ευρωσυστήματος, εφόσον λειτουργούν υπό ορισμένες προϋποθέσεις.[2] Θα πρέπει, ωστόσο, να σημειωθεί ότι τα συστήματα διακανονισμού τίτλων των υπό ένταξη χωρών δεν είναι όλα εξίσου προηγμένα. Στις περισσότερες χώρες, η υποδομή για το διακανονισμό και την εκκαθάριση τίτλων αναπτύχθηκε σε μεγάλο βαθμό την τελευταία δεκαετία. Στη διάρκεια της δεκαετίας αυτής, ορισμένες υπό ένταξη χώρες δεν ανέπτυξαν επαρκώς τις σχετικές υποδομές τους λόγω της έλλειψης πόρων, καθώς και λόγω της περιορισμένης σε όγκο διακίνησης τίτλων, γεγονός που εμπόδισε την ανάκτηση του αρχικού επενδυτικού κόστους. Κάποιες άλλες χώρες όμως φαίνεται ότι εκμεταλλεύθηκαν το γεγονός ότι έπρεπε να δημιουργήσουν εντελώς καινούργιες υποδομές. Οι αρμόδιες αρχές των περισσότερων χωρών δεσμεύθηκαν πλήρως να εναρμονίσουν τις υποδομές τους με τα διεθνώς αναγνωρισμένα πρότυπα. Για περισσότερες λεπτομέρειες μπορείτε να ανατρέξετε στην ίδια την έκθεση, η οποία διατίθεται στην ιστοσελίδα της ΕΚΤ (http://www.ecb.europa.eu). Αντίτυπο της έκθεσης μπορείτε να αποκτήσετε αποστέλλοντας αίτηση στην παρακάτω διεύθυνση.