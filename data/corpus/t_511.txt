Το πρώτο εξάμηνο του 2003, αποσύρθηκαν από την κυκλοφορία 230.534 πλαστά τραπεζογραμμάτια ευρώ (στον αριθμό αυτό συμπεριλαμβάνονται τραπεζογραμμάτια που εντοπίστηκαν σε χώρες τόσο εντός όσο και εκτός της ζώνης του ευρώ), έναντι των 145.153 πλαστών τραπεζογραμματίων που είχαν αποσυρθεί το δεύτερο εξάμηνο του 2002. Όπως ήταν αναμενόμενο, ο αριθμός των πλαστών τραπεζογραμματίων ευρώ αυξήθηκε μετά την εισαγωγή στην κυκλοφορία των τραπεζογραμματίων ευρώ. Ωστόσο, τους τελευταίους μήνες, ο ρυθμός αύξησης των πλαστών τραπεζογραμματίων άρχισε να σταθεροποιείται, ιδίως χάρη στις επιτυχημένες προσπάθειες της αστυνομίας. Παρ' όλο που ο αριθμός αυτός είναι πολύ μικρός, δεδομένου ότι έχουν τεθεί στην κυκλοφορία περίπου 8 δισεκατομμύρια γνήσια τραπεζογραμμάτια, ζητείται από το κοινό να εξακολουθεί να είναι επιφυλακτικό.  Στον ακόλουθο πίνακα παρουσιάζεται η ανάλυση των πλαστών τραπεζογραμματίων κατά ονομαστική αξία για το πρώτο εξάμηνο του 2003:    Σύμφωνα με την Ευρωπαϊκή Επιτροπή, ο αριθμός των πλαστών κερμάτων έχει παραμείνει χαμηλός. Η Ευρωπαϊκή Επιτροπή είναι αρμόδια για την κατάρτιση στατιστικών στοιχείων όσον αφορά τα κέρματα.       Γενικές πληροφορίες     Το Ευρωπαϊκό Σύστημα Κεντρικών Τραπεζών έχει υιοθετήσει μια συντονισμένη, αποκεντρωμένη προσέγγιση για την καταπολέμηση της παραχάραξης των τραπεζογραμματίων και των κερμάτων ευρώ. Η Ευρωπαϊκή Κεντρική Τράπεζα (ΕΚΤ) έχει ιδρύσει ένα Κέντρο Ανάλυσης Πλαστών Τραπεζογραμματίων για το συντονισμό του έργου που πραγματοποιούν τα Εθνικά Κέντρα Ανάλυσης σε κάθε κράτος μέλος. Το 2001 η ΕΚΤ σύναψε συμφωνία συνεργασίας με την Europol για την καταπολέμηση της παραχάραξης, ενώ σήμερα διαπραγματεύεται τη σύναψη παρόμοιων συμφωνιών με την Interpol και τις κεντρικές τράπεζες των δέκα χωρών που πρόκειται να ενταχθούν στην ΕΕ.