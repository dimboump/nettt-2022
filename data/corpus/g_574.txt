Το Διοικητικό Συμβούλιο της Ευρωπαϊκής Κεντρικής Τράπεζας υποστηρίζει πλήρως τα μέτρα που ελήφθησαν στον απόηχο των φρικιαστικών επιθέσεων σε στόχους στις Ηνωμένες Πολιτείες για την εντατικοποίηση των προσπαθειών για την αποτροπή της χρήσης του χρηματοπιστωτικού συστήματος στη χρηματοδότηση τρομοκρατικών δραστηριοτήτων. Σημειώνει ότι είναι ζωτικής σημασίας το εξαιρετικά ανεπτυγμένο χρηματοπιστωτικό σύστημα, το οποίο προωθήθηκε με την εισαγωγή του ευρώ, να μην μπορεί και δεν θα χρησιμοποιηθεί για τη διευκόλυνση εγκληματικών δραστηριοτήτων. Ειδικότερα, ένα τέτοιο σύστημα δεν θα πρέπει να ωφελεί πρόσωπα και οργανώσεις που συνδέονται με τρομοκρατικές δραστηριότητες, προκειμένου να διασφαλιστεί ότι διατηρείται πλήρως η εμπιστοσύνη του κοινού στην ακεραιότητα του συστήματος. Ενόψει της παγκοσμιοποίησης της χρηματοδότησης, τα μέτρα για την αποτροπή της χρήσης του χρηματοπιστωτικού συστήματος για τη χρηματοδότηση τρομοκρατικών δραστηριοτήτων θα πρέπει να εφαρμόζονται όσο το δυνατόν ευρύτερα και ομοιόμορφα. Το Ευρωσύστημα έχει δεσμευτεί να κάνει ό,τι περνάει από το χέρι του για να συμβάλει στην υιοθέτηση, εφαρμογή και εκτέλεση μέτρων κατά της χρήσης του χρηματοπιστωτικού συστήματος για τρομοκρατικές δραστηριότητες. Αυτό γίνεται σε στενή συνεννόηση με τα άλλα αρμόδια διεθνή, ευρωπαϊκά και εθνικά ιδρύματα και αρχές.