Τρεις εβδομάδες μετά την εισαγωγή των τραπεζογραμματίων και των κερμάτων ευρώ, η μετάβαση στο ευρώ σε φυσική μορφή έχει σχεδόν ολοκληρωθεί για τους καταναλωτές. Η χρήση του ευρώ στις συναλλαγές μετρητών, οι οποίες γίνονται πρόσωπο με πρόσωπο, εξελίσσεται με ρυθμό ταχύτερο από τον αναμενόμενο, ενώ η μετατροπή των μηχανών αυτόματης πώλησης πραγματοποιείται σύμφωνα με τα προβλεπόμενα σχέδια. Στις 17 Ιανουαρίου 2002, η συνολική αξία των τραπεζογραμματίων σε κυκλοφορία στη ζώνη του ευρώ (τραπεζογραμμάτια ευρώ και εθνικά τραπεζογραμμάτια) ήταν 353,6 δισεκατομμύρια ευρώ, ποσό που συμβαδίζει με τα στοιχεία που είχαν καταγραφεί την ίδια εποχή το 2000 και το 2001.  Τα περίπου 8,1 δισεκατομμύρια τραπεζογραμμάτια ευρώ που βρίσκονται σήμερα σε κυκλοφορία αντιπροσωπεύουν ποσοστό μεγαλύτερο του 90% της προβλεπόμενης ποσότητας τραπεζογραμματίων ευρώ που είναι αναγκαία για την αντικατάσταση των εθνικών τραπεζογραμματίων σε κυκλοφορία στη ζώνη του ευρώ το 2001. Στις 17 Ιανουαρίου 2002, η αξία των κυκλοφορούντων τραπεζογραμματίων ευρώ ήταν 204,9 δισεκατομμύρια ευρώ. Η απόσυρση των εθνικών νομισμάτων επιταχύνεται. Η συνολική αξία των εθνικών τραπεζογραμματίων σε κυκλοφορία μειώθηκε από 190,6 δισεκατομμύρια ευρώ στις 10 Ιανουαρίου 2002 σε 148,7 δισεκατομμύρια ευρώ στις 17 Ιανουαρίου.  Το μερίδιο του ευρώ στη συνολική νομισματική κυκλοφορία (euro progress ratio - EPR) ανήλθε στο 58% στις 17 Ιανουαρίου 2002, έναντι 50% στις 10 Ιανουαρίου. Το μερίδιο αυτό, το οποίο εκφράζεται ως ο λόγος της αξίας των τραπεζογραμματίων ευρώ σε κυκλοφορία προς τη συνολική αξία των τραπεζογραμματίων ευρώ και των εθνικών τραπεζογραμματίων σε κυκλοφορία, αποτελεί ένδειξη του ρυθμού αντικατάστασης των εθνικών τραπεζογραμματίων με τραπεζογραμμάτια ευρώ, δεν μπορεί όμως να συσχετιστεί με τα στοιχεία που αφορούν το ποσοστό των συναλλαγών μετρητών σε ευρώ, το οποίο προσεγγίζει ήδη το 95% στη ζώνη του ευρώ.  Μέχρι στιγμής, έχουν εντοπιστεί ελάχιστα ερασιτεχνικά αντίγραφα τραπεζογραμματίων ευρώ, τα οποία, στις περισσότερες περιπτώσεις, έγιναν αμέσως αντιληπτά από τους εμπόρους. Η ΕΚΤ ενθαρρύνει το κοινό και όσους κατ' επάγγελμα χειρίζονται μετρητά να συνεχίσουν να εξακριβώνουν τη γνησιότητα των τραπεζογραμματίων ευρώ βάσει των προηγμένων και εύκολα αναγνωρίσιμων χαρακτηριστικών ασφαλείας τους. Το επόμενο ενημερωτικό δελτίο για τη μετάβαση στο ευρώ σε φυσική μορφή θα δημοσιευθεί την Παρασκευή 25 Ιανουαρίου 2002.   Για περισσότερες πληροφορίες σχετικά με τη μετάβαση στο ευρώ σε φυσική μορφή, μπορείτε να επισκεφθείτε την ιστοσελίδα της ΕΚΤ, στη διεύθυνση http://www.ecb.europa.eu, και την ιστοσελίδα της Εκστρατείας Ενημέρωσης Ευρώ 2002, στη διεύθυνση http://www.euro.ecb.int.