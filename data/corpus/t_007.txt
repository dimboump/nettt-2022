28 Ιανουαρίου 2022  347.000 πλαστά τραπεζογραμμάτια ευρώ αποσύρθηκαν από την κυκλοφορία το 2021. Πρόκειται για ένα ιστορικά χαμηλό επίπεδο συγκριτικά με τα τραπεζογραμμάτια σε κυκλοφορία. Περίπου τα δύο τρίτα του συνόλου των πλαστών τραπεζογραμματίων που αποσύρθηκαν αφορούσαν τις ονομαστικές αξίες των 20 και των 50 ευρώ. Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών.  Η γνησιότητα των τραπεζογραμματίων ευρώ επαληθεύεται με τη μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία».   Περίπου 347.000 πλαστά τραπεζογραμμάτια ευρώ αποσύρθηκαν από την κυκλοφορία το 2021 (180.000 το β΄ εξάμηνο του έτους), δηλαδή σημειώθηκε μείωση κατά 24,6% συγκριτικά με το 2020. Τα τραπεζογραμμάτια των 20 και των 50 ευρώ εξακολούθησαν να καταγράφουν τα υψηλότερα ποσοστά παραχάραξης. Οι δύο αυτές ονομαστικές αξίες αντιστοιχούσαν μαζί στα δύο τρίτα περίπου του συνόλου των πλαστών τραπεζογραμματίων. Το 95,4% των πλαστών τραπεζογραμματίων εντοπίστηκε σε χώρες της ζώνης του ευρώ, ενώ το 4,2% εντοπίστηκε σε κράτη μέλη της ΕΕ εκτός ζώνης ευρώ και το 0,4% σε άλλα μέρη του κόσμου. Η πιθανότητα να λάβετε πλαστό τραπεζογραμμάτιο είναι πολύ μικρή, καθώς ο αριθμός των πλαστών τραπεζογραμματίων παραμένει πολύ χαμηλός σε σχέση με τον αριθμό των γνήσιων τραπεζογραμματίων ευρώ σε κυκλοφορία (αγγλικά) Το 2021 ο αριθμός των πλαστών τραπεζογραμματίων που εντοπίστηκαν ήταν 12 ανά 1 εκατομμύριο γνήσια τραπεζογραμμάτια σε κυκλοφορία. Πρόκειται για ένα ιστορικά χαμηλό επίπεδο (βλ. το διάγραμμα παρακάτω). Προϊόντα αναπαραγωγής χαμηλής ποιότητας αποσύρονται συνεχώς από την κυκλοφορία. Αυτά εντοπίζονται εύκολα καθώς δεν διαθέτουν χαρακτηριστικά ασφαλείας ή οι απομιμήσεις τους είναι πολύ κακής ποιότητας. Δεν συντρέχει λόγος ανησυχίας για τα πλαστά τραπεζογραμμάτια, ωστόσο θα πρέπει να βρισκόμαστε σε επαγρύπνηση. Μπορείτε να ελέγξτε τη γνησιότητα των τραπεζογραμματίων σας με την απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ για το ευρώ, καθώς και στους δικτυακούς τόπους των εθνικών κεντρικών τραπεζών του Ευρωσυστήματος. Το Ευρωσύστημα βοηθά όσους κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν και να αποσύρουν από την κυκλοφορία τα πλαστά τραπεζογραμμάτια κατά τρόπο αξιόπιστο.  Η χρήση πλαστών τραπεζογραμματίων για πληρωμές αποτελεί ποινικό αδίκημα που μπορεί να οδηγήσει σε δίωξη. Εάν υποπτεύεστε ότι έχετε λάβει πλαστό τραπεζογραμμάτιο, θα πρέπει να το συγκρίνετε απευθείας με ένα τραπεζογραμμάτιο το οποίο είναι αποδεδειγμένα γνήσιο. Εφόσον οι υποψίες σας αποδειχθούν βάσιμες, θα πρέπει να ειδοποιήσετε την αστυνομία ή – σύμφωνα με τις ρυθμίσεις που ισχύουν σε εθνικό επίπεδο – την αντίστοιχη εθνική κεντρική τράπεζα ή την εμπορική τράπεζά σας. Το Ευρωσύστημα στηρίζει τις διωκτικές αρχές στον αγώνα τους κατά της παραχάραξης και της κιβδηλείας του νομίσματος. Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ και να εξακολουθεί να βελτιώνει τις τεχνικές παραγωγής τραπεζογραμματίων. Τα τραπεζογραμμάτια ευρώ της δεύτερης σειράς –της σειράς «Ευρώπη»– είναι ακόμη πιο ασφαλή και συμβάλλουν στη διατήρηση της εμπιστοσύνης του κοινού στο νόμισμα.   Διάγραμμα 1 Αριθμός πλαστών που εντοπίζονται ετησίως ανά 1 εκατ. γνήσιων τραπεζογραμματίων σε κυκλοφορία      Πίνακας 1 Σύγκριση στοιχείων ανά έτος:       Περίοδος 2016 2017 2018 2019 2020 2021   Αριθμός πλαστών τραπεζογραμματίων 684.000 694.000 563.000 559.000 460.000 347.000         Πίνακας 2 Ανάλυση κατά ονομαστική αξία το 2021:       Ονομαστική αξία 5 ευρώ 10 ευρώ 20 ευρώ 50 ευρώ 100 ευρώ 200 ευρώ 500 ευρώ   Ποσοστό επί του συνόλου 2,4% 15,7% 32,1% 33,8% 9,5% 5,5% 1,0%        Για περισσότερες πληροφορίες μπορείτε να απευθύνεστε στην κ. Georgina Garriga Sánchez, τηλ.: +49 69 1344 95368.