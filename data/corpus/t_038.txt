Οι πολίτες της ζώνης του ευρώ προσκαλούνται να υποβάλουν τις ιδέες και τα σχόλιά τους ηλεκτρονικά.  Η εκδήλωση για την κοινωνία των πολιτών στο πλαίσιο της πρωτοβουλίας «Η ΕΚΤ σας ακούει» θα πραγματοποιηθεί στις Βρυξέλλες στις 26 Μαρτίου. Θα ακολουθήσουν περαιτέρω εκδηλώσεις του Ευρωσυστήματος για τη συγκέντρωση απόψεων, οι οποίες θα διοργανωθούν από τις εθνικές κεντρικές τράπεζες.  Η Ευρωπαϊκή Κεντρική Τράπεζα (ΕΚΤ) και οι 19 εθνικές κεντρικές τράπεζες της ζώνης του ευρώ, οι οποίες συναποτελούν το Ευρωσύστημα, προσκαλούν τους πολίτες και φορείς της ζώνης του ευρώ να υποβάλουν τις ιδέες και τα σχόλιά τους σχετικά με τον τρόπο με τον οποίο η κεντρική τράπεζα ασκεί τη νομισματική πολιτική της εντός του πλαισίου που ορίζει η Συνθήκη για τη λειτουργία της Ευρωπαϊκής Ένωσης. Η ΕΚΤ δημοσιεύει συγκεκριμένα ιστοσελίδες που εξηγούν τη διαδικασία επανεξέτασης, καθώς και ηλεκτρονικό έντυπο το οποίο μπορούν να χρησιμοποιήσουν οι πολίτες για να υποβάλουν τις προτάσεις και τα σχόλιά τους στις γλώσσες της ζώνης του ευρώ. Η ΕΚΤ ξεκίνησε την επανεξέταση της στρατηγικής της στις 23 Ιανουαρίου με σκοπό να συλλέξει ιδέες και σχόλια από όσο το δυνατόν ευρύτερο κοινό και να κατανοήσει καλύτερα τον τρόπο με τον οποίο άλλες παράμετροι, όπως η χρηματοπιστωτική σταθερότητα, η απασχόληση και η περιβαλλοντική βιωσιμότητα, μπορεί να είναι σημαντικές κατά την επιδίωξη της εντολής της ΕΚΤ.  Προς τον σκοπό αυτό, η ΕΚΤ προσκαλεί φορείς της κοινωνίας των πολιτών σε σειρά εκδηλώσεων του Ευρωσυστήματος για τη συγκέντρωση απόψεων. Η πρώτη θα πραγματοποιηθεί στις Βρυξέλλες στις 26 Μαρτίου, τον συντονισμό της οποίας θα αναλάβει η Πρόεδρος της ΕΚΤ, Christine Lagarde. «Θέλουμε να ακούσουμε τις απόψεις, τις προσδοκίες και τους προβληματισμούς του κοινού με ανοιχτό πνεύμα», δήλωσε η Πρόεδρος της ΕΚΤ. Εκπρόσωποι ποικίλων περιφερειακών και καταναλωτικών οργανώσεων, καθώς και οι κοινωνικοί εταίροι, θα έχουν την ευκαιρία να μοιραστούν τις απόψεις τους σχετικά με τις πολιτικές της ΕΚΤ. Το συνέδριο αυτό σηματοδοτεί την έναρξη μιας σειράς εκδηλώσεων που θα πραγματοποιηθούν και στις 19 χώρες της ζώνης του ευρώ, τη διοργάνωση των οποίων θα αναλάβουν οι εθνικές κεντρικές τράπεζες του Ευρωσυστήματος. Η ΕΚΤ θα διοργανώσει επίσης εκδηλώσεις για τη συγκέντρωση απόψεων με μέλη της πανεπιστημιακής κοινότητας (ξεκινώντας από το συνέδριο ECB and its Watchers (Η ΕΚΤ και οι παρατηρητές της) που θα διεξαχθεί στη Φρανκφούρτη στις 24 Μαρτίου) και συμμετέχοντες στον χρηματοπιστωτικό τομέα και θα συνεχίσει τον διαρκή διάλογο με το Ευρωπαϊκό Κοινοβούλιο.  Για περισσότερες πληροφορίες μπορείτε να απευθύνεστε στον κ. Peter Ehrlich, +49 69 13448320 Σημειώσεις  Οι σελίδες σχετικά με την επανεξέταση της στρατηγικής διατίθενται στον δικτυακό τόπο της ΕΚΤ.