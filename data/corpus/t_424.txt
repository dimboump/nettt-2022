Ο Πρόεδρος της Ευρωπαϊκής Κεντρικής Τράπεζας (ΕΚΤ), Jean-Claude Trichet, παρουσίασε σήμερα έναν νέο ενημερωτικό φάκελο με τίτλο «Σταθερότητα των τιμών: γιατί είναι σημαντική για σένα;». Ο κ. Trichet παρέδωσε τα πρώτα αντίγραφα του φακέλου σε μαθητές του Ευρωπαϊκού Σχολείου της Φραγκφούρτης, στη Γερμανία. Ο φάκελος εκπονήθηκε από την ΕΚΤ και τις εθνικές κεντρικές τράπεζες (ΕθνΚΤ) της ζώνης του ευρώ, που αποτελούν από κοινού το Ευρωσύστημα. Απευθύνεται σε νεαρούς εφήβους και τους καθηγητές τους και παρουσιάζει τη νομισματική πολιτική του Ευρωσυστήματος. Ο φάκελος διατίθεται σε υλική μορφή σε όλες τις γλώσσες των χωρών της ζώνης του ευρώ. Στο φάκελο περιλαμβάνονται μια ταινία κινουμένων σχεδίων διάρκειας οκτώ λεπτών, μια σειρά ενημερωτικών φυλλαδίων για το μαθητή και το βιβλίο του καθηγητή, το οποίο παρέχει γενικές πληροφορίες για την οικονομία. Από σήμερα, και σε συνεργασία με τις ΕθνΚΤ, θα ξεκινήσει η διανομή του φακέλου σε περίπου 50.000 σχολεία δευτεροβάθμιας εκπαίδευσης στη ζώνη του ευρώ στις αντίστοιχες γλώσσες. Το υλικό, το οποίο θα είναι διαθέσιμο σε όλες τις επίσημες γλώσσες της Ευρωπαϊκής Ένωσης, διατίθεται επίσης σε ηλεκτρονική μορφή στο δικτυακό τόπο της ΕΚΤ. Φωτογραφίες από αυτή την παρουσίαση θα διατίθενται σήμερα από τις 5 μ.μ. (ώρα κεντρικής Ευρώπης) στο δικτυακό τόπο της ΕΚΤ, στη διεύθυνση www.ecb.europa.eu/press/pictures/decision/html/index.en.html. Εικόνες βίντεο θα διατίθενται σήμερα από τις 6.30 μ.μ. (ώρα Κεντρικής Ευρώπης) στην ενότητα "Other videos", στη διεύθυνση www.ecb.europa.eu/press/tvservices/ondemand/html/index.en.html.