Η Ευρωπαϊκή Κεντρική Τράπεζα (ΕΚΤ) δημοσιεύει σήμερα Έκθεση για τη Σύγκλιση, την οποία εκπόνησε κατόπιν αιτήματος της Σλοβενίας στις 2 Μαρτίου 2006 και της Λιθουανίας στις 16 Μαρτίου 2006. Για το σκοπό αυτό, η ΕΚΤ χρησιμοποιεί το πλαίσιο που εφαρμόστηκε στις προηγούμενες εκθέσεις σύγκλισης οι οποίες καταρτίστηκαν από την ΕΚΤ και από το Ευρωπαϊκό Νομισματικό Ίδρυμα, προκειμένου να εξεταστεί κατά πόσον οι δύο ενδιαφερόμενες χώρες έχουν επιτύχει υψηλό βαθμό διατηρήσιμης οικονομικής σύγκλισης, καθώς και να διερευνηθεί η συμμόρφωση με τις νομικές υποχρεώσεις που πρέπει να εκπληρώνουν οι εθνικές κεντρικές τράπεζες ώστε να αποτελέσουν ακέραιο τμήμα του Ευρωσυστήματος (νομική σύγκλιση). Με την κατάρτιση της παρούσας έκθεσης, η ΕΚΤ εκπληρώνει την υποχρέωσή της, βάσει του άρθρου 122(2) σε συνδυασμό με το άρθρο 121(1) της Συνθήκης για την ίδρυση της Ευρωπαϊκής Κοινότητας, να υποβάλλει έκθεση προς το Συμβούλιο της Ευρωπαϊκής Ένωσης (Συμβούλιο της ΕΕ) τουλάχιστον μία φορά κάθε δύο χρόνια ή κατόπιν αιτήματος κράτους μέλους με παρέκκλιση «για την πρόοδο που έχουν επιτελέσει τα κράτη μέλη στην εκπλήρωση των υποχρεώσεών τους για την επίτευξη της οικονομικής και νομισματικής ένωσης». Η ίδια εντολή έχει δοθεί και στην Ευρωπαϊκή Επιτροπή. Η Έκθεση της ΕΚΤ για τη Σύγκλιση εγκρίθηκε από το Γενικό Συμβούλιο στη διάρκεια τηλεσύσκεψης στις 15 Μαΐου 2006. Την ίδια ημέρα υποβλήθηκε από τον Πρόεδρο της ΕΚΤ, κ. Trichet, στο Συμβούλιο της ΕΕ. Ταυτόχρονα, διαβιβάσθηκε στον Πρόεδρο του Ευρωπαϊκού Κοινοβουλίου και στον Πρόεδρο της Ευρωπαϊκής Επιτροπής. Η Έκθεση της ΕΚΤ για τη Σύγκλιση διατίθεται στις 19 κοινοτικές γλώσσες στο δικτυακό τόπο της ΕΚΤ (http://www.ecb.europa.eu).