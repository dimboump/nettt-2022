Το δεύτερο εξάμηνο του 2004, αποσύρθηκαν από την κυκλοφορία 287.000 πλαστά τραπεζογραμμάτια ευρώ συνολικά, τόσο στη ζώνη του ευρώ όσο και σε χώρες εκτός ζώνης ευρώ. Η ποσότητα αυτή είναι ανάλογη με την ποσότητα πλαστών τραπεζογραμματίων που εντοπίστηκαν το πρώτο εξάμηνο του 2004 (περίπου 307.000). Επομένως, η συνολική ποσότητα για το 2004 ήταν περίπου 594.000 πλαστά τραπεζογραμμάτια. Μολονότι παρατηρείται αύξηση κατά 8% περίπου σε σχέση με τα στοιχεία για το 2003, η πρόσφατη τάση είναι καθοδική. Στον ακόλουθο πίνακα παρουσιάζονται αναλυτικά τα πλαστά τραπεζογραμμάτια κατά ονομαστική αξία:    Τα στοιχεία αυτά θα πρέπει να εξετάζονται σε σχέση με τον αριθμό των γνήσιων τραπεζογραμματίων σε κυκλοφορία (περίπου 9 δισεκατομμύρια).  Οι πολίτες μπορούν να είναι βέβαιοι για την ποιότητα των τραπεζογραμματίων ευρώ και των χαρακτηριστικών ασφαλείας τους. Ωστόσο, το Ευρωσύστημα, δηλ. η Ευρωπαϊκή Κεντρική Τράπεζα (ΕΚΤ) και οι 12 εθνικές κεντρικές τράπεζες της ζώνης του ευρώ, συνεχίζει να εφιστά την προσοχή των πολιτών στο ενδεχόμενο να λάβουν πλαστά τραπεζογραμμάτια. Στις περισσότερες περιπτώσεις είναι εύκολο να διακρίνει κανείς τα πλαστά τραπεζογραμμάτια ευρώ από τα γνήσια χάρη στους τρεις ελέγχους που περιγράφονται στο ενημερωτικό υλικό του Ευρωσυστήματος (έλεγχος με την αφή, οπτικός έλεγχος, εξέταση υπό γωνία). Περισσότερες λεπτομέρειες σχετικά με τους ελέγχους αυτούς διατίθενται στον δικτυακό τόπο της ΕΚΤ[1]. Η προσεκτική εφαρμογή της μεθόδου αυτής μπορεί να συμβάλει στον εντοπισμό ακόμη και καλοσχεδιασμένων πλαστών τραπεζογραμματίων. Σε περίπτωση αμφιβολίας, το ύποπτο τραπεζογραμμάτιο πρέπει να συγκρίνεται με ένα τραπεζογραμμάτιο το οποίο είναι αποδεδειγμένα γνήσιο.  Το Ευρωσύστημα συνεργάζεται στενότατα με την Europol, την Interpol, την Ευρωπαϊκή Επιτροπή (που είναι υπεύθυνη για τη διάδοση πληροφοριών σχετικά με τα πλαστά κέρματα ευρώ) και τις εθνικές αστυνομικές δυνάμεις για την καταπολέμηση της παραχάραξης. Όποιος λαμβάνει πλαστό τραπεζογραμμάτιο θα πρέπει να το προσκομίζει είτε στην αστυνομία, δίνοντας όσο το δυνατόν περισσότερες πληροφορίες για την προέλευσή του, είτε στην αντίστοιχη εθνική κεντρική τράπεζα, σύμφωνα με τις ρυθμίσεις που ισχύουν σε εθνικό επίπεδο.