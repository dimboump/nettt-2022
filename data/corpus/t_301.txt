Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) αποφάσισε ότι οι κύριες εργασίες κατασκευής των νέων κτιριακών της εγκαταστάσεων θα ξεκινήσουν την άνοιξη του 2010. Στην απόφαση αυτή οδήγησε η θετική έκβαση του δημόσιου διαγωνισμού για την ανάθεση των εργασιών κατασκευής ο οποίος πραγματοποιήθηκε σε ευρωπαϊκό επίπεδο στη διάρκεια του 2009. Όσον αφορά την απόφαση του Διοικητικού Συμβουλίου, ο Πρόεδρος της ΕΚΤ, Jean-Claude Trichet, δήλωσε ότι "είμαστε ευτυχείς για το γεγονός ότι η στρατηγική ανάθεσης που επιλέξαμε ήταν επιτυχημένη και ότι οι προσδοκίες μας εκπληρώθηκαν" και πρόσθεσε ότι "οι νέες κτιριακές μας εγκαταστάσεις, η νέα κατοικία της ΕΚΤ και του ευρώ, θα συμβολίζουν τις αξίες μας στην υπηρεσία των ευρωπαίων πολιτών. Οι νέες κτιριακές εγκαταστάσεις θα συμβάλουν στην ανάπτυξη της περιοχής Ostend της Φρανκφούρτης με σεβασμό προς τον υπάρχοντα χώρο της Grossmarkthalle (της πρώην κεντρικής αγοράς της πόλης). Ανυπομονούμε να μετακομίσουμε το 2014." Ο κ. Trichet ενημέρωσε προσωπικά τη Δήμαρχο Petra Roth για την απόφαση του Διοικητικού Συμβουλίου. Οι εργασίες κατασκευής των νέων κτιριακών εγκαταστάσεων διαιρέθηκαν σε 12 πακέτα ανάθεσης, τα οποία στη συνέχεια υποδιαιρέθηκαν σε συνολικά 69 παρτίδες. Ο σχετικός διαγωνισμός για την ανάθεση των πρώτων οκτώ πακέτων, τα οποία αφορούσαν τις δομικές εργασίες, τις εργασίες ανακαίνισης και ανάπτυξης, τα μηχανήματα μεταφοράς (ανελκυστήρες), τις εργασίες κατασκευής προσόψεων, τις εργασίες κατασκευής στέγης, τα μηχανήματα μετακίνησης, καθώς και τον τεχνικό εξοπλισμό στον μηχανικό και ηλεκτρολογικό τομέα, πραγματοποιήθηκε στη διάρκεια του 2009. Αυτά τα οκτώ πακέτα, τα οποία αποτελούνται από 44 παρτίδες, αντιστοιχούν στο 80% περίπου του κόστους κατασκευής. Οι προσφορές που υποβλήθηκαν για αυτά από κατασκευαστικές εταιρείες είναι εντός του προϋπολογισμού του έργου.  Η διαδικασία ανάθεσης προκάλεσε πολύ μεγάλο ενδιαφέρον στην αγορά, με αποτέλεσμα να υποβληθούν περισσότερες από 400 αιτήσεις συμμετοχής από μεγάλες και μεσαίες κατασκευαστικές εταιρείες από ολόκληρη την Ευρώπη. Η συνολική ποιότητα των αιτήσεων συμμετοχής και των προσφορών ήταν πολύ υψηλή. Όλες οι αιτήσεις συμμετοχής και οι προσφορές αξιολογήθηκαν σύμφωνα με σαφή προκαθορισμένα κριτήρια τα οποία είχαν δημοσιευθεί κατά την έναρξη της διαδικασίας ανάθεσης. Η αξιολόγηση πραγματοποιήθηκε από ομάδες εμπειρογνωμόνων στις οποίες συμμετείχαν εκπρόσωποι της ΕΚΤ, ο αρχιτέκτονας, το γραφείο μελετών, ο εξωτερικός διευθυντής του έργου και ο διευθυντής της κατασκευής. Η διαδικασία ανάθεσης των πρώτων οκτώ πακέτων βρίσκεται επί του παρόντος σε φάση ολοκλήρωσης. Η υπογραφή των σχετικών συμβάσεων με τις κατασκευαστικές εταιρείες θα λάβει χώρα στις αρχές του επόμενου έτους, με σκοπό οι κύριες εργασίες κατασκευής να ξεκινήσουν την άνοιξη του 2010. Προβλέπεται ότι ο διαγωνισμός για την ανάθεση των υπόλοιπων τεσσάρων πακέτων θα πραγματοποιηθεί στη διάρκεια του 2010. Για περισσότερες πληροφορίες σχετικά με τις νέες κτιριακές εγκαταστήσεις της ΕΚΤ, μπορείτε να ανατρέξετε στο δικτυακό τόπο της ΕΚΤ, στη διεύθυνση http://www.ecb.europa.eu/ecb/premises.