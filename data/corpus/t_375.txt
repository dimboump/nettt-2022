Η Ευρωπαϊκή Κεντρική Τράπεζα (ΕΚΤ) δημοσιεύει σήμερα πρόσθετες πληροφορίες σχετικά με τα περιουσιακά στοιχεία που είναι αποδεκτά ως ασφάλειες για τις πιστοδοτικές πράξεις του Ευρωσυστήματος.  Με την ολοκλήρωση του ενιαίου πλαισίου ασφαλειών την 1η Ιανουαρίου 2007, το Ευρωσύστημα διευκρίνισε ότι, με εξαίρεση τα διεθνή ή υπερεθνικά ιδρύματα, οι εκδότες εμπορεύσιμων περιουσιακών στοιχείων που είναι αποδεκτά για τις πιστοδοτικές πράξεις του Ευρωσυστήματος θα πρέπει να είναι εγκατεστημένοι είτε στον Ευρωπαϊκό Οικονομικό Χώρο (ΕΟΧ) είτε σε μία από τις τέσσερεις εκτός ΕΟΧ χώρες της Ομάδας των 10 [1]. Έτσι, τα περιουσιακά στοιχεία που εκδίδονται από φορείς που εδρεύουν εκτός του ΕΟΧ ή στις εκτός ΕΟΧ χώρες της Ομάδας των 10 δεν θα είναι αποδεκτά, ανεξαρτήτως του αν παρέχεται εγγύηση από φορέα εγκατεστημένο στον ΕΟΧ. Βάσει των ανωτέρω, από 1ης Ιουνίου 2007 τα εν λόγω περιουσιακά στοιχεία της πρώτης βαθμίδας δεν θα είναι πλέον αποδεκτά. Εντούτοις, τα περιουσιακά στοιχεία που έχουν εκδοθεί πριν από την 1η Ιανουαρίου 2007 θα εξαιρεθούν έως τις 31 Δεκεμβρίου 2011 και μόνο μετά από αυτή την ημερομηνία θα παύσουν να είναι αποδεκτά.  Αυτή η απόφαση είναι σύμφωνη με τα κριτήρια καταλληλότητας σχετικά με τον τόπο εγκατάστασης στην περίπτωση των εμπορεύσιμων περιουσιακών στοιχείων, όπως αναγράφονται στην ενότητα 6.2.1 της έκδοσης «Η εφαρμογή της νομισματικής πολιτικής στη ζώνη του ευρώ: Γενική Τεκμηρίωση για τα μέσα και τις διαδικασίες νομισματικής πολιτικής του Ευρωσυστήματος» (που είναι κοινώς γνωστή ως «Γενική Τεκμηρίωση»).