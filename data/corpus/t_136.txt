Η ΕΚΤ εισάγει δύο νέα εργαλεία προκειμένου να διευκολύνει την πρόσβαση στα στατιστικά της στοιχεία. Με την εφαρμογή ECBstatsApp παρέχεται πρόσβαση σε οικονομικά στατιστικά στοιχεία και καθίσταται δυνατή η απεικόνιση αυτών σε ταμπλέτες. Ο δικτυακός τόπος «Τα στατιστικά μας στοιχεία» διευκολύνει την πρόσβαση σε βασικά στατιστικά στοιχεία της ζώνης του ευρώ και των επιμέρους χωρών και επιτρέπει τη σύγκριση και την περαιτέρω κοινοποίηση αυτών: https://www.euro-area-statistics.org.   Η Ευρωπαϊκή Κεντρική Τράπεζα (ΕΚΤ) εισήγαγε δύο εργαλεία τα οποία διευκολύνουν την πρόσβαση στα στατιστικά της στοιχεία. Ο δικτυακός τόπος « Τα στατιστικά μας στοιχεία» αναπτύχθηκε σε συνεργασία με τις εθνικές κεντρικές τράπεζες του Ευρωσυστήματος προκειμένου να διευκολύνει, μέσω απεικονίσεων, την πρόσβαση σε βασικά στατιστικά στοιχεία για τη ζώνη του ευρώ και τις επιμέρους χώρες, καθώς και τη χρήση των στοιχείων αυτών. Ένα από τα χαρακτηριστικά του είναι ότι παρέχει στον χρήστη τη δυνατότητα να κοινοποιεί και να ενσωματώνει τις απεικονίσεις σε δικτυακούς τόπους μέσων ενημέρωσης, εφημερίδες και μέσα κοινωνικής δικτύωσης. Η ιστοσελίδα παρέχει εύχρηστη και διαδραστική πρόσβαση σε οικονομικά δεδομένα, όπως επιτόκια, δείκτες ανταγωνιστικότητας και λογιστικές καταστάσεις του τραπεζικού κλάδου. Η εφαρμογή ECBstatsApp παρέχει εύκολη και γρήγορη πρόσβαση από ταμπλέτες με λειτουργικό σύστημα iOS και Android σε δεδομένα που δημοσιεύονται στη βάση δεδομένων Statistical Data Warehouse της ΕΚΤ. Παρέχει προκαθορισμένες απεικονίσεις δεδομένων σε τέσσερις ενότητες: βασικοί δείκτες της ζώνης του ευρώ, δημόσια οικονομικά, συναλλαγματικές ισοτιμίες και τιμές. Διαθέτει επίσης μηχανή αναζήτησης για την περιήγηση στα παραπάνω και σε άλλα δεδομένα κατά οικονομική κατηγορία. Τα πιο πρόσφατα στοιχεία απεικονίζονται σε πίνακες, διαγράμματα και χάρτες, αποθηκεύονται σε συγκεκριμένες επιλογές δεδομένων ή εξάγονται και κοινοποιούνται σε διάφορες μορφές.  «Τα στατιστικά στοιχεία υψηλής ποιότητας είναι η ραχοκοκαλιά της νομισματικής πολιτικής και της τραπεζικής εποπτείας» δήλωσε η Sabine Lautenschläger, μέλος της Εκτελεστικής Επιτροπής της ΕΚΤ. «Είναι επομένως σημαντικό η ΕΚΤ να διευκολύνει όσο το δυνατόν περισσότερο την πρόσβαση στα στατιστικά στοιχεία ούτως ώστε το κοινό να μπορεί να παρακολουθεί τις συζητήσεις περί πολιτικής. Και οι δύο πρωτοβουλίες έχουν καίρια σημασία από αυτή την άποψη.»  Η εφαρμογή ECBstatsApp και ο δικτυακός τόπος «Τα στατιστικά μας στοιχεία» δημιουργήθηκαν στο πλαίσιο της πρωτοβουλίας SDMX για την προώθηση προτύπων ανταλλαγής στατιστικών πληροφοριών, η οποία στηρίζεται από την Τράπεζα Διεθνών Διακανονισμών, την ΕΚΤ, την Eurostat, το Διεθνές Νομισματικό Ταμείο, τον Οργανισμό Οικονομικής Συνεργασίας και Ανάπτυξης, τα Ηνωμένα Έθνη και την Παγκόσμια Τράπεζα.  Και οι δύο πρωτοβουλίες χρησιμοποιούν υποσύνολο των στατιστικών στοιχείων που δημοσιεύει η ΕΚΤ στη βάση δεδομένων Statistical Data Warehouse. Ο δικτυακός τόπος «Τα στατιστικά μας στοιχεία» είναι διαθέσιμος στη διεύθυνση https://www.euro-area-statistics.org. Τα στοιχεία είναι διαθέσιμα και μέσω της Πύλης Δημόσιων Δεδομένων της Ευρωπαϊκής Ένωσης, ενός ενιαίου σημείου πρόσβασης σε στοιχεία των θεσμικών οργάνων και άλλων φορέων της ΕΕ (https://open-data.europa.eu).  Η εφαρμογή ECBstatsApp διατίθεται δωρεάν μέσω του καταστήματος Google Play και μέσω iTunes:  Google Play: https://play.google.com/store/apps/details?id=com.ecb.stat  iTunes: https://itunes.apple.com/us/app/ecbstatsapp/id933992912?ls=1&mt=8 Για περισσότερες πληροφορίες, μπορείτε να απευθύνεστε στον κ. Stefan Ruhkamp, τηλ.: +49 69 1344 5057.