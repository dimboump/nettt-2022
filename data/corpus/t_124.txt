Τα πλαστά τραπεζογραμμάτια ευρώ μειώθηκαν το πρώτο εξάμηνο του 2015 – συνολικά παραμένουν σε πολύ χαμηλά επίπεδα     Το πρώτο εξάμηνο του 2015 αποσύρθηκαν από την κυκλοφορία 454.000 πλαστά τραπεζογραμμάτια ευρώ.   86% των πλαστών τραπεζογραμματίων αφορούσαν τις ονομαστικές αξίες των 20 και των 50 ευρώ.   Η γνησιότητα όλων των τραπεζογραμματίων ευρώ επαληθεύεται πολύ εύκολα με την απλή μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία».   Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών.   Το πρώτο εξάμηνο του 2015 αποσύρθηκαν από την κυκλοφορία συνολικά 454.000 πλαστά τραπεζογραμμάτια ευρώ – σημειώθηκε, δηλαδή, μείωση κατά 10,5% συγκριτικά με το δεύτερο εξάμηνο του 2014, αν και ο αριθμός αυτός παραμένει υψηλότερος συγκριτικά με το πρώτο εξάμηνο του 2014. Ο αριθμός των πλαστών τραπεζογραμματίων εξακολουθεί να παραμένει πολύ μικρός σε σχέση με τον αυξανόμενο αριθμό των γνήσιων τραπεζογραμματίων που βρίσκονται σε κυκλοφορία (πάνω από 17 δισεκατομμύρια κατά το πρώτο εξάμηνο του 2015).  Στον παρακάτω πίνακα παρουσιάζεται η εξέλιξη ανά εξάμηνο:   Από τότε που εκδόθηκε η πρώτη σειρά τραπεζογραμματίων ευρώ, τα μέλη του Ευρωσυστήματος – δηλαδή, η Ευρωπαϊκή Κεντρική Τράπεζα (ΕΚΤ) και οι εθνικές κεντρικές τράπεζες της ζώνης του ευρώ – παροτρύνουν τους πολίτες να ελέγχουν προσεκτικά τα τραπεζογραμμάτια που λαμβάνουν. Είναι εύκολο να αναγνωρίσει κανείς τα γνήσια τραπεζογραμμάτια χάρη στην απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ για το ευρώ και στους δικτυακούς τόπους των εθνικών κεντρικών τραπεζών του Ευρωσυστήματος.  Εάν υποπτεύεστε ότι έχετε λάβει πλαστό τραπεζογραμμάτιο, μπορείτε να το συγκρίνετε απευθείας με ένα τραπεζογραμμάτιο το οποίο είναι αποδεδειγμένα γνήσιο. Εφόσον οι υποψίες σας αποδειχθούν βάσιμες, θα πρέπει να ειδοποιήσετε είτε την αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – την αντίστοιχη εθνική κεντρική τράπεζα. Το Ευρωσύστημα στηρίζει τις διωκτικές αρχές στον αγώνα τους κατά της παραχάραξης και της κιβδηλείας του νομίσματος. Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ και να εξακολουθεί να βελτιώνει τις τεχνικές παραγωγής τραπεζογραμματίων. Ο σχεδιασμός της σειράς «Ευρώπη» θα καταστήσει τα τραπεζογραμμάτια ασφαλέστερα και θα συμβάλει στη διατήρηση της εμπιστοσύνης του κοινού στο νόμισμα.  Στον ακόλουθο πίνακα παρουσιάζεται μια ανάλυση, κατά ονομαστική αξία, του συνολικού αριθμού πλαστών τραπεζογραμματίων που αποσύρθηκαν από την κυκλοφορία το πρώτο εξάμηνο του 2015.   Στο διάστημα αυτό παρατηρήθηκαν τα εξής:   Τα τραπεζογραμμάτια των 20 και των 50 ευρώ εξακολούθησαν να καταγράφουν τα υψηλότερα ποσοστά παραχάραξης. Σε σύγκριση με το δεύτερο εξάμηνο του 2014, το ποσοστό των πλαστών τραπεζογραμματίων των 20 ευρώ μειώθηκε ελαφρώς, ενώ το αντίστοιχο ποσοστό των 50 ευρώ αυξήθηκε. Οι δύο αυτές ονομαστικές αξίες αντιστοιχούσαν μαζί στο 86% του συνόλου των πλαστών τραπεζογραμματίων.   Η πλειονότητα (97,9%) των πλαστών τραπεζογραμματίων εντοπίστηκαν σε χώρες της ζώνης του ευρώ. Περίπου 1,6% μόνο εντοπίστηκαν σε κράτη μέλη της ΕΕ που δεν συμμετέχουν στη ζώνη του ευρώ και λιγότερα από 0,5% εντοπίστηκαν σε άλλα μέρη του κόσμου.   Το Ευρωσύστημα επικοινωνεί με ποικίλους τρόπους προκειμένου να βοηθήσει τους πολίτες να διακρίνουν τα γνήσια από τα πλαστά τραπεζογραμμάτια και να διευκολύνει τους φορείς που κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία. Το Ευρωσύστημα θα εξακολουθήσει να στηρίζει τους κατασκευαστές και προμηθευτές εξοπλισμού επεξεργασίας τραπεζογραμματίων στην προσπάθεια προσαρμογής του εξοπλισμού τους στα τραπεζογραμμάτια της σειράς «Ευρώπη». Εάν ο εξοπλισμός τους εξακολουθεί να μην δέχεται αυτά τα τραπεζογραμμάτια, οι χειριστές/ιδιοκτήτες θα πρέπει να επικοινωνήσουν με τους προμηθευτές ή τους κατασκευαστές χωρίς καθυστέρηση.  Το νέο τραπεζογραμμάτιο των 20 ευρώ θα τεθεί σε κυκλοφορία στις 25 Νοεμβρίου 2015. Περισσότερες πληροφορίες για τα τραπεζογραμμάτια ευρώ διατίθενται στους δικτυακούς τόπους www.ecb.europa.eu/euro και www.nea-trapezogrammatia-euro.eu. Για περισσότερες πληροφορίες, μπορείτε να απευθύνεστε στην κ. Rocío González, τηλ.: +49 69 1344 6451.