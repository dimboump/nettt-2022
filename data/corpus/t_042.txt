308.000 πλαστά τραπεζογραμμάτια ευρώ αποσύρθηκαν από την κυκλοφορία το δεύτερο εξάμηνο του 2019.  Πάνω από 70% των πλαστών ήταν τραπεζογραμμάτια των 20 και των 50 ευρώ. Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών. Η γνησιότητα όλων των τραπεζογραμματίων ευρώ επαληθεύεται με τη μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία».   Περίπου 308.000 πλαστά τραπεζογραμμάτια ευρώ αποσύρθηκαν από την κυκλοφορία το δεύτερο εξάμηνο του 2019, δηλαδή σημειώθηκε αύξηση κατά 22,7% συγκριτικά με το πρώτο εξάμηνο του 2019 και κατά 17,6% σε σχέση με το δεύτερο εξάμηνο του 2018. Η πιθανότητα να λάβετε πλαστό τραπεζογραμμάτιο είναι στην πραγματικότητα πολύ μικρή, καθώς ο αριθμός των πλαστών παραμένει πολύ χαμηλός σε σχέση με τον αριθμό των γνήσιων τραπεζογραμματίων σε κυκλοφορία, ο οποίος, μετά την πρώτη εισαγωγή τους, αυξάνεται σταθερά με ρυθμό ταχύτερο από τον ρυθμό αύξησης του ΑΕΠ (βλ. τα στοιχεία σχετικά με τα τραπεζογραμμάτια ευρώ σε κυκλοφορία). Ο αριθμός των πλαστών τραπεζογραμματίων που εντοπίζονται ετησίως ανά 1 εκατ. γνήσιων τραπεζογραμματίων σε κυκλοφορία διαμορφώνεται σε πολύ χαμηλό επίπεδο (βλ. το διάγραμμα παρακάτω). Σήμερα βρίσκονται σε κυκλοφορία περίπου 24 δισεκ. τραπεζογραμμάτια ευρώ συνολικής αξίας σχεδόν 1,3 τρισεκ. ευρώ.  Αριθμός πλαστών που εντοπίζονται ετησίως ανά 1 εκατ. γνήσιων τραπεζογραμματίων σε κυκλοφορία   Εξαμηνιαία στοιχεία:   Ανάλυση κατά ονομαστική αξία για το δεύτερο εξάμηνο του 2019:    Κατά το δεύτερο εξάμηνο του 2019:  Τα τραπεζογραμμάτια των 20 και των 50 ευρώ εξακολούθησαν να καταγράφουν τα υψηλότερα ποσοστά παραχάραξης. Οι δύο αυτές ονομαστικές αξίες αντιστοιχούσαν μαζί σε περισσότερο από το 70% του συνόλου των πλαστών τραπεζογραμματίων.  Τα περισσότερα πλαστά τραπεζογραμμάτια (96,4%) εντοπίστηκαν στις χώρες της ζώνης του ευρώ. Τα υπόλοιπα εντοπίστηκαν σε κράτη μέλη της ΕΕ εκτός ζώνης ευρώ (3,0%) και σε άλλα μέρη του κόσμου (0,6%).  Ελέγχετε τα τραπεζογραμμάτια που λαμβάνετε! Έχει αυξηθεί ο αριθμός των πλαστών τραπεζογραμματίων χαμηλής ποιότητας που αποσύρονται από την κυκλοφορία. Αυτά εντοπίζονται εύκολα καθώς οι απομιμήσεις των χαρακτηριστικών ασφαλείας είναι πολύ κακής ποιότητας. Η χρήση πλαστών τραπεζογραμματίων για πληρωμές αποτελεί ποινικό αδίκημα που μπορεί να οδηγήσει σε δίωξη.  Από τότε που εκδόθηκε η πρώτη σειρά τραπεζογραμματίων ευρώ, το Ευρωσύστημα –δηλ. η Ευρωπαϊκή Κεντρική Τράπεζα (ΕΚΤ) και οι 19 εθνικές κεντρικές τράπεζες της ζώνης του ευρώ– ενθαρρύνει τους πολίτες να ελέγχουν προσεκτικά τα τραπεζογραμμάτια που λαμβάνουν. Μπορείτε να ελέγχετε τη γνησιότητα των τραπεζογραμματίων σας με την απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ «Το ευρώ», καθώς και στους δικτυακούς τόπους των εθνικών κεντρικών τραπεζών. Εάν υποπτεύεστε ότι έχετε λάβει πλαστό τραπεζογραμμάτιο, θα πρέπει να το συγκρίνετε απευθείας με ένα τραπεζογραμμάτιο το οποίο είναι αποδεδειγμένα γνήσιο. Εφόσον οι υποψίες σας αποδειχθούν βάσιμες, θα πρέπει να ειδοποιήσετε την αστυνομία ή –σύμφωνα με τις ρυθμίσεις που ισχύουν σε εθνικό επίπεδο– την αντίστοιχη εθνική κεντρική τράπεζα ή την εμπορική τράπεζά σας. Το Ευρωσύστημα στηρίζει τις διωκτικές αρχές στον αγώνα τους κατά της παραχάραξης και της κιβδηλείας του νομίσματος. Το Ευρωσύστημα επικοινωνεί με ποικίλους τρόπους προκειμένου να βοηθήσει τους πολίτες να διακρίνουν τα γνήσια από τα πλαστά τραπεζογραμμάτια και να διευκολύνει τους φορείς που κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία.  Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ και να εξακολουθεί να βελτιώνει τις τεχνικές παραγωγής τραπεζογραμματίων. Τα τραπεζογραμμάτια ευρώ της δεύτερης σειράς –της σειράς «Ευρώπη»– είναι ακόμη πιο ασφαλή και συμβάλλουν στη διατήρηση της εμπιστοσύνης του κοινού στο νόμισμα.  Για περισσότερες πληροφορίες μπορείτε να απευθύνεστε στην κα Esther Tejedor, τηλ.: +49 69 1344 95596.