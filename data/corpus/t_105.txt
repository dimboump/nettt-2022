Το τραπεζογραμμάτιο των 50 ευρώ της νέας σειράς «Ευρώπη» θα παρουσιαστεί επισήμως στις 5 Ιουλίου 2016.  Η ΕΚΤ και οι συνεργάτες θα διασφαλίσουν ότι τα μηχανήματα θα είναι έτοιμα να δέχονται το νέο τραπεζογραμμάτιο των 50 ευρώ.   Η Ευρωπαϊκή Κεντρική Τράπεζα (ΕΚΤ) και οι εθνικές κεντρικές τράπεζες της ζώνης του ευρώ –το Ευρωσύστημα– θα παρουσιάσουν επισήμως στο κοινό το τραπεζογραμμάτιο των 50 ευρώ της νέας σειράς «Ευρώπη» στις 5 Ιουλίου 2016. Το νέο τραπεζογραμμάτιο προγραμματίζεται να τεθεί σε κυκλοφορία την άνοιξη του 2017. Οι κατασκευαστές εξοπλισμού επεξεργασίας τραπεζογραμματίων, οι ενώσεις των ενδιαφερόμενων κλάδων και η ΕΚΤ υπέγραψαν μνημόνιο συνεννόησης προκειμένου να τονίσουν τη δέσμευσή τους να διασφαλίσουν ότι τα μηχανήματα αυτόματης πώλησης και έκδοσης εισιτηρίων καθώς και άλλα μηχανήματα που δέχονται τραπεζογραμμάτια θα δέχονται το νέο τραπεζογραμμάτιο των 50 ευρώ από την ημερομηνία εισαγωγής του. Δεσμεύτηκαν επίσης να ενημερώσουν τους πελάτες, τους εταίρους, τους υπαλλήλους τους και άλλους ενδιαφερόμενους φορείς σχετικά με το νέο τραπεζογραμμάτιο.  «Εμείς, το Ευρωσύστημα και οι συνεργάτες μας από τους ενδιαφερόμενους κλάδους, έχουμε ξεκινήσει έγκαιρα τις προετοιμασίες για την εισαγωγή του νέου τραπεζογραμματίου των 50 ευρώ με σκοπό να διασφαλίσουμε ότι οι επιχειρήσεις είναι έτοιμες ούτως ώστε οι άνθρωποι να μπορούν να χρησιμοποιούν τα νέα τραπεζογραμμάτιά τους παντού, χωρίς προβλήματα, από την ημερομηνία που αυτά θα τεθούν σε κυκλοφορία», δήλωσε ο Ton Roos, επικεφαλής της Διεύθυνσης Τραπεζογραμματίων στην ΕΚΤ. Το τραπεζογραμμάτιο των 50 ευρώ είναι η ονομαστική αξία των τραπεζογραμματίων ευρώ με την ευρύτερη χρήση: από το σύνολο των τραπεζογραμματίων ευρώ σε κυκλοφορία πάνω από 8 δισεκατομμύρια –περίπου 45%– είναι τραπεζογραμμάτια των 50 ευρώ.  Η ΕΚΤ και οι συνεργάτες της διοργάνωσαν σεμινάριο για τους προμηθευτές εξοπλισμού επεξεργασίας τραπεζογραμματίων και άλλους φορείς, το οποίο πραγματοποιήθηκε στην Banco de España, στη Μαδρίτη, στις 15 Ιουνίου 2016. Σκοπός του σεμιναρίου ήταν να βοηθήσει τους συνεργάτες στην προετοιμασία τους για την εισαγωγή του νέου τραπεζογραμματίου των 50 ευρώ και να διευκολύνει τη διαδικασία προσαρμογής των μηχανημάτων επεξεργασίας τραπεζογραμματίων. Από τον Απρίλιο του 2016 οι εθνικές κεντρικές τράπεζες του Ευρωσυστήματος παρείχαν στους κατασκευαστές εξοπλισμού επεξεργασίας τραπεζογραμματίων τη δυνατότητα να διενεργούν ελέγχους με νέα τραπεζογραμμάτια των 50 ευρώ στις κτιριακές εγκαταστάσεις των εθνικών κεντρικών τραπεζών. Από τον Ιούλιο του 2016 θα παρέχουν επίσης σε προσωρινή βάση νέα τραπεζογραμμάτια των 50 ευρώ σε κατασκευαστές εξοπλισμού τραπεζογραμματίων και σε άλλους ενδιαφερόμενους φορείς για τη διενέργεια ελέγχων στις δικές τους εγκαταστάσεις και στις τοποθεσίες λειτουργίας των σχετικών μηχανημάτων. Το Ευρωσύστημα παρέχει επίσης σε όλους τους ενδιαφερόμενους φορείς ευρεία σειρά ενημερωτικού υλικού, μεταξύ άλλων μέσω του Προγράμματος Συνεργασίας, προκειμένου να τους βοηθήσει να εκπαιδεύσουν και να ενημερώσουν τους υπαλλήλους και τους πελάτες τους, καθώς και τους πολίτες της ζώνης του ευρώ, σχετικά με το νέο τραπεζογραμμάτιο των 50 ευρώ και τα χαρακτηριστικά ασφαλείας του.  Για περισσότερες πληροφορίες μπορείτε να απευθύνεστε στην κα Eszter Miltényi-Torstensson, τηλ.: +49 69 1344 8034.