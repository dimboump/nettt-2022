Η ΕΚΤ σημειώνει την απόφαση για το ελληνικό δημοψήφισμα και τη μη παράταση του προγράμματος προσαρμογής της ΕΕ.   Η ΕΚΤ θα συνεργαστεί στενά με την Τράπεζα της Ελλάδος για τη διατήρηση της χρηματοπιστωτικής σταθερότητας.   Η παροχή έκτακτης ενίσχυσης σε ρευστότητα διατηρείται στο επίπεδο της Παρασκευής (26 Ιουνίου 2015).   Το Διοικητικό Συμβούλιο παραμένει έτοιμο να αναθεωρήσει την απόφασή του.   Το Διοικητικό Συμβούλιο παρακολουθεί στενά την κατάσταση και τις πιθανές συνέπειες για την κατεύθυνση της νομισματικής πολιτικής.   Το Διοικητικό Συμβούλιο της Ευρωπαϊκής Κεντρικής Τράπεζας επικρότησε σήμερα τη δέσμευση που διατύπωσαν οι υπουργοί κρατών μελών της ζώνης του ευρώ ότι θα λάβουν όλα τα αναγκαία μέτρα προκειμένου να βελτιωθεί περαιτέρω η ανθεκτικότητα των οικονομιών της ζώνης του ευρώ και ότι θα βρίσκονται σε ετοιμότητα να προβούν σε αποφασιστικές ενέργειες για την ενίσχυση της Οικονομικής και Νομισματικής Ένωσης.  Έπειτα από την απόφαση των ελληνικών αρχών για τη διεξαγωγή δημοψηφίσματος και τη μη παράταση του προγράμματος προσαρμογής της ΕΕ για την Ελλάδα, το Διοικητικό Συμβούλιο δήλωσε ότι θα συνεργαστεί στενά με την Τράπεζα της Ελλάδος για τη διατήρηση της χρηματοπιστωτικής σταθερότητας. Δεδομένων των τρεχουσών συνθηκών, το Διοικητικό Συμβούλιο αποφάσισε να διατηρήσει το ανώτατο όριο για την παροχή έκτακτης ενίσχυσης σε ρευστότητα (emergency liquidity assistance - ELA) προς τις ελληνικές τράπεζες στο επίπεδο που αποφασίστηκε την Παρασκευή (26 Ιουνίου 2015). Το Διοικητικό Συμβούλιο παραμένει έτοιμο να αναθεωρήσει την απόφασή του. Ο Mario Draghi, Πρόεδρος της ΕΚΤ, δήλωσε: «Συνεχίζουμε να συνεργαζόμαστε στενά με την Τράπεζα της Ελλάδος και επιδοκιμάζουμε έντονα τη δέσμευση των κρατών μελών να αναλάβουν δράση για την αντιμετώπιση των ευπαθειών των οικονομιών της ζώνης του ευρώ». Ο Γιάννης Στουρνάρας, Διοικητής της Τράπεζας της Ελλάδος, δήλωσε: «Η Τράπεζα της Ελλάδος, ως μέλος του Ευρωσυστήματος, θα λάβει κάθε αναγκαίο μέτρο προκειμένου να διασφαλίσει τη χρηματοπιστωτική σταθερότητα για τους Έλληνες πολίτες υπό τις δύσκολες αυτές συνθήκες». Το Διοικητικό Συμβούλιο παρακολουθεί στενά την κατάσταση στις χρηματοπιστωτικές αγορές και τις πιθανές συνέπειες για την κατεύθυνση της νομισματικής πολιτικής και τη διαμόρφωση των κινδύνων για τη σταθερότητα των τιμών στη ζώνη του ευρώ. Το Διοικητικό Συμβούλιο είναι αποφασισμένο να χρησιμοποιήσει όλα τα μέσα τα οποία είναι διαθέσιμα στο πλαίσιο της εντολής του. Για περισσότερες πληροφορίες, μπορείτε να απευθύνεστε στον κ. William Lelieveldt, τηλ.: +49 69 1344 7316.