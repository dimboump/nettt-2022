Κοινή δήλωση της Ευρωπαϊκής Κεντρικής Τράπεζας και της Ευρωπαϊκής Επιτροπής με την οποία χαιρετίζουν την έγκριση από το Ευρωπαϊκό Κοινοβούλιο της οδηγίας για τις υπηρεσίες πληρωμών Σήμερα, το Ευρωπαϊκό Κοινοβούλιο ενέκρινε την πρόταση οδηγίας για τις υπηρεσίες πληρωμών. Το Συμβούλιο ECOFIN, κατά τη συνεδρίασή του στις 27 Μαρτίου 2007, είχε ήδη συμφωνήσει σε μια γενική προσέγγιση αναφορικά με την εν λόγω οδηγία. Το κείμενο της οδηγίας θα διαβιβαστεί πλέον στο Συμβούλιο της ΕΕ προς τελική έγκριση. Στη συνέχεια, τα κράτη μέλη θα κληθούν να μεταφέρουν την οδηγία στο οικείο εθνικό δίκαιο το συντομότερο δυνατόν και το αργότερο έως την 1η Νοεμβρίου 2009. Σκοπός της οδηγίας είναι να διασφαλιστεί ότι οι πληρωμές εντός της ΕΕ – ιδίως οι μεταφορές πιστώσεων, οι άμεσες χρεώσεις και οι πληρωμές με κάρτα – θα καταστούν εξίσου εύκολες, αποτελεσματικές και ασφαλείς με τις εγχώριες πληρωμές σε κάθε κράτος μέλος, παρέχοντας το νομικό υπόβαθρο για τη δημιουργία του Ενιαίου Χώρου Πληρωμών σε Ευρώ (Single Euro Payments Area – SEPA). Η εν λόγω οδηγία θα ενισχύσει τα δικαιώματα και την προστασία όλων των χρηστών υπηρεσιών πληρωμών (καταναλωτές, εμπορικές επιχειρήσεις, μικρές και μεγάλες εταιρίες, δημόσιες αρχές).  Η Ευρωπαϊκή Κεντρική Τράπεζα (ΕΚΤ) και η Ευρωπαϊκή Επιτροπή έχουν κοινό όραμα για τον SEPA και παρακολουθούν και στηρίζουν αδιαλείπτως τη διαδικασία υλοποίησής του. Για περισσότερες πληροφορίες μπορείτε να ανατρέξετε στην κοινή δήλωση της 4ης Μαΐου 2006 ( http://www.ecb.europa.eu/press/pr/date/2006/html/pr060504_1.el.html). Η ΕΚΤ και η Ευρωπαϊκή Επιτροπή θεωρούν την έγκριση από το Ευρωπαϊκό Κοινοβούλιο της οδηγίας για τις υπηρεσίες πληρωμών ως ένα αποφασιστικό βήμα προς την υλοποίηση του SEPA. Η οδηγία θα διευκολύνει σε μεγάλο βαθμό την επιχειρησιακή εφαρμογή των μέσων SEPA από τον τραπεζικό κλάδο, καθώς και την υιοθέτησή τους από τους τελικούς χρήστες, μέσω της εναρμόνισης του εφαρμοστέου νομικού πλαισίου. Με αυτό τον τρόπο θα τεθούν τα θεμέλια για τη δημιουργία μιας ενιαίας «εγχώριας» αγοράς πληρωμών σε ευρώ. Επιπλέον, η οδηγία θα στηρίξει την προστασία των καταναλωτών και θα ενισχύσει τον ανταγωνισμό και την ανάπτυξη καινοτόμων πρακτικών, μέσω της σύστασης ενός κατάλληλου πλαισίου προληπτικής εποπτείας για όσους εισέρχονται για πρώτη φορά στην αγορά πληρωμών μικρής αξίας. Αυτό θα ενθαρρύνει την τεχνολογική πρόοδο και την ανάπτυξη νέων προϊόντων, όπως η ηλεκτρονική τιμολόγηση, τα οποία μπορεί να ωφελήσουν σε μεγάλο βαθμό την ευρύτερη οικονομία. Μέχρι σήμερα, στην πορεία προς τον SEPA σημαντική πρόοδος έχει σημειωθεί από το Ευρωπαϊκό Συμβούλιο Πληρωμών και τον ευρωπαϊκό τραπεζικό κλάδο εν γένει. Μετά και την έγκριση από το Ευρωπαϊκό Κοινοβούλιο της οδηγίας για τις υπηρεσίες πληρωμών, η ΕΚΤ και η Ευρωπαϊκή Επιτροπή παροτρύνουν τον τραπεζικό κλάδο και τα λοιπά ενδιαφερόμενα μέρη να διατηρήσουν το δυναμισμό τους και να εντείνουν την προετοιμασία για την έναρξη του SEPA την 1η Ιανουαρίου 2008, καθώς και για την επακόλουθη επιτυχή και έγκαιρη εφαρμογή του. Η ΕΚΤ και η Ευρωπαϊκή Επιτροπή θα συνεχίσουν να στηρίζουν αυτές τις προσπάθειες.