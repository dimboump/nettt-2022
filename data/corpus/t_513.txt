Κατά την τακτική αξιολόγηση του πλαισίου ελέγχου κινδύνων το οποίο εφαρμόζεται στα αποδεκτά περιουσιακά στοιχεία που χρησιμοποιούνται στις πιστοδοτικές πράξεις του Ευρωσυστήματος (δηλ. στις πράξεις νομισματικής πολιτικής και παροχής ενδοημερήσιας ρευστότητας), το Διοικητικό Συμβούλιο της ΕΚΤ ενέκρινε τις εξής μεταβολές του πλαισίου ελέγχου κινδύνων:  (α) Τα περιουσιακά στοιχεία της πρώτης βαθμίδας θα κατατάσσονται σε τέσσερις κατηγορίες με βάση τη ρευστότητά τους και σε κάθε κατηγορία θα αντιστοιχεί συγκεκριμένη κλίμακα περικοπών αποτίμησης.  (β) Οι κατηγορίες διαρκειών των περικοπών αποτίμησης θα επιλεγούν κατά τρόπο ώστε τα υφιστάμενα υπόλοιπα να κατανέμονται ομοιόμορφα μεταξύ των κατηγοριών αυτών.  (γ) Θα παύσει η εφαρμογή αρχικών περιθωρίων στις αντιστρεπτέες πράξεις και θα μειωθεί το ανώτατο όριο πάνω από το οποίο ενεργοποιείται ο μηχανισμός κάλυψης διαφορών αποτίμησης.  (δ) Προκειμένου να εξασφαλιστεί συνέπεια μεταξύ των νέων κλιμάκων περικοπών αποτίμησης για τα αποδεκτά περιουσιακά στοιχεία της πρώτης βαθμίδας και των αντίστοιχων κλιμάκων για τα αποδεκτά περιουσιακά στοιχεία της δεύτερης βαθμίδας, οι δεύτερες θα τροποποιηθούν ώστε να ληφθούν υπόψη αφενός η παύση της εφαρμογής αρχικών περιθωρίων και αφετέρου οι νέες κατηγορίες διαρκειών.  Το κείμενο με τίτλο «Τροποποιήσεις του πλαισίου ελέγχου κινδύνων για τα αποδεκτά περιουσιακά στοιχεία της πρώτης και της δεύτερης βαθμίδας» περιγράφει λεπτομερώς τις τροποποιήσεις του πλαισίου ελέγχου κινδύνων [Publications].  Το Διοικητικό Συμβούλιο αποφάσισε να γνωστοποιήσει στους αντισυμβαλλομένους τις εν λόγω μεταβολές του πλαισίου ελέγχου κινδύνων για τα περιουσιακά στοιχεία της πρώτης και της δεύτερης βαθμίδας. Οι μεταβολές αυτές θα τεθούν σε ισχύ μόλις οι Εθνικές Κεντρικές Τράπεζες θεσπίσουν κατάλληλα μέτρα εφαρμογής, πράγμα το οποίο προβλέπεται να γίνει το πρώτο τρίμηνο του 2004.