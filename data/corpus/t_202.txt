Κλιμάκια αξιωματούχων της Ευρωπαϊκής Επιτροπής, της Ευρωπαϊκής Κεντρικής Τράπεζας (ΕΚΤ) και του Διεθνούς Νομισματικού Ταμείου (ΔΝΤ) ολοκλήρωσαν την αποστολή επανεξέτασης του οικονομικού προγράμματος της Ελλάδας. Η αποστολή κατέληξε σε συμφωνία σε επίπεδο εμπειρογνωμόνων "ad referendum" με τις ελληνικές αρχές, για τις οικονομικές και δημοσιονομικές πολιτικές που απαιτούνται ώστε να εξασφαλιστεί ότι το πρόγραμμα είναι σε καλό δρόμο για την επίτευξη των στόχων του. Η αποστολή και οι αρχές συμφώνησαν ότι οι μακροοικονομικές προοπτικές παραμένουν σε γενικές γραμμές σύμφωνες με τις προβλέψεις του προγράμματος, με προοπτική τη σταδιακή επιστροφή στην ανάπτυξη το 2014. Ωστόσο, οι προοπτικές παραμένουν αβέβαιες. Αν και εξακολουθεί να σημειώνεται σημαντική πρόοδος, η εφαρμογή του προγράμματος καθυστερεί σε ορισμένους τομείς. Οι ελληνικές αρχές έχουν δεσμευθεί να λάβουν διορθωτικά μέτρα για να εξασφαλίσουν την επίτευξη των δημοσιονομικών στόχων για το 2013-2014 και να επιτευχθεί το πρωτογενές αποτέλεσμα του τρέχοντος έτους. Οι δράσεις αυτές περιλαμβάνουν συγκεκριμένα βήματα για τον έλεγχο των υπερβολικών δαπανών στον τομέα της υγείας. Ο φόρος εισοδήματος, ο φόρος ακίνητης περιουσίας και ο φορολογικός κώδικας υπόκεινται σε μεταρρυθμίσεις ενώ ενισχύεται η αποτελεσματικότητα της φορολογικής διοίκησης. Επίσης, οι ελληνικές αρχές δεσμεύτηκαν να λάβουν μέτρα για αποτελεσματική εφαρμογή των μεταρρυθμίσεων στη δημόσια διοίκηση, όπως η ολοκλήρωση των οργανογραμμάτων μέχρι το τέλος του έτους, η εφαρμογή καθεστώτων κινητικότητας και εσωτερικής ανακατανομής προσωπικού, και η επίτευξη των συμφωνηθέντων στόχων για τις υποχρεωτικές εξόδους. Με την ανακεφαλαιοποίηση του τραπεζικού τομέα να έχει σχεδόν ολοκληρωθεί, οι ελληνικές αρχές έχουν δεσμευτεί να λάβουν περαιτέρω μέτρα για να διασφαλίσουν τη χρηματοπιστωτική σταθερότητα, περιλαμβανομένης της πώλησης δύο ενδιάμεσων τραπεζών και της ολοκλήρωσης της στρατηγικής τους για ένα τραπεζικό σύστημα τεσσάρων πυλώνων.  Οι μεταρρυθμίσεις αυτές αποτελούν ένα ακόμη σημαντικό βήμα για τη διευκόλυνση της προσαρμογής και την ανάπτυξη. Η αποστολή συζήτησε επίσης με τις αρχές για την πρόοδο όσον αφορά την ενίσχυση του συστήματος κοινωνικής ασφάλισης, μεταξύ άλλων, μέσω στοχοθετημένων προγραμμάτων απασχόλησης και κατάρτισης, με την υποστήριξη της ΕΕ, καθώς και προγράμματος για την παροχή στους ανασφάλιστους πρόσβασης στην πρωτοβάθμια υγειονομική περίθαλψη. Η κυβέρνηση προετοιμάζει την απαραίτητη νομοθεσία για τη στήριξη του οικονομικού της προγράμματος και θα καταθέσει σύντομα στο Κοινοβούλιο ένα πολυνομοσχέδιο. Οι ελληνικές αρχές προετοιμάζουν επίσης υπουργικές αποφάσεις και άλλες νομικές ενέργειες, προκειμένου να υλοποιήσουν τις δεσμεύσεις τους κατά τις προσεχείς ημέρες. Η συμφωνία σε επίπεδο εμεπιρογνωμόνων δεν προβλέπει προσωρινή μείωση του συντελεστή ΦΠΑ στα εστιατόρια και την τροφοδοσία, αλλά αυτό το σημαντικό για τις αρχές ζήτημα θα παραμείνει υπό συζήτηση με αξιωματούχους της ΕΕ, της ΕΚΤ και του ΔΝΤ. Το Eurogroup και το Εκτελεστικό Συμβούλιο του ΔΝΤ αναμένεται να εξετάσουν το αίτημα για έγκριση των αποτελεσμάτων της επανεξέτασης κατά τον τρέχοντα μήνα.