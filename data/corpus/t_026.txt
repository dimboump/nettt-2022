28 Οκτωβρίου 2020  Το Διοικητικό Συμβούλιο δεν έχει καμία αντίρρηση όσον αφορά τον προτεινόμενο υποψήφιο Frank Elderson.   Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) εξέδωσε σήμερα γνώμη σχετικά με σύσταση του Συμβουλίου της Ευρωπαϊκής Ένωσης για τον διορισμό μέλους της Εκτελεστικής Επιτροπής της ΕΚΤ. Το Διοικητικό Συμβούλιο δεν είχε καμία αντίρρηση όσον αφορά τον προτεινόμενο υποψήφιο Frank Elderson, ο οποίος διαθέτει αναγνωρισμένο κύρος και επαγγελματική εμπειρία σε νομισματικά ή τραπεζικά θέματα, όπως απαιτεί το άρθρο 283 παράγραφος 2 της Συνθήκης για τη λειτουργία της Ευρωπαϊκής Ένωσης. Ο κ. Elderson κατέχει σήμερα τη θέση Εκτελεστικού Διευθυντή Εποπτείας στη De Nederlandsche Bank και είναι μέλος του Εποπτικού Συμβουλίου της ΕΚΤ. Ο κ. Elderson είναι επίσης πρόεδρος του Δικτύου κεντρικών τραπεζών και εποπτικών αρχών για την ενσωμάτωση της οικολογικής διάστασης στο χρηματοπιστωτικό σύστημα (Network of Central Banks and Supervisors for Greening the Financial System). Κατόπιν της γνώμης του Διοικητικού Συμβουλίου και γνωμοδότησης του Ευρωπαϊκού Κοινοβουλίου, το νέο μέλος της Εκτελεστικής Επιτροπής θα διοριστεί από το Ευρωπαϊκό Συμβούλιο. Η γνώμη του Διοικητικού Συμβουλίου, η οποία θα δημοσιευθεί προσεχώς στην Επίσημη Εφημερίδα της Ευρωπαϊκής Ένωσης, θα είναι διαθέσιμη στον δικτυακό τόπο της ΕΚΤ σε όλες τις επίσημες γλώσσες της ΕΕ. H θητεία του κ. Elderson θα είναι οκταετής χωρίς δυνατότητα ανανέωσης. Ο κ. Elderson διαδέχεται τον Yves Mersch, η θητεία του οποίου λήγει στις 14 Δεκεμβρίου 2020. Για περισσότερες πληροφορίες μπορείτε να απευθύνεστε στον κ. William Lelieveldt, τηλ. +49 69 1344 7316.