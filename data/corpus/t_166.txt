EMBARGOΑπαγόρευση δημοσίευσης πριν από τις 10.00 π.μ. ώρα Κεντρικής Ευρώπης της Δευτέρας 2 Ιουνίου 2014      Στο πλαίσιο της προετοιμασίας για την εισαγωγή του νέου τραπεζογραμματίου των 10 ευρώ στις 23 Σεπτεμβρίου 2014, 3 εκατομμύρια καταστήματα και μικρές επιχειρήσεις σε όλες τις χώρες της ζώνης του ευρώ θα λάβουν ενημερωτικά φυλλάδια και κάρτες με μεταβαλλόμενες εικόνες που παρουσιάζουν το νέο τραπεζογραμμάτιο των 10 ευρώ. Το ενημερωτικό φυλλάδιο παροτρύνει τα καταστήματα και τις μικρές επιχειρήσεις να διασφαλίσουν ότι τα μηχανήματα επεξεργασίας τραπεζογραμματίων και οι συσκευές εξακρίβωσης της γνησιότητας τραπεζογραμματίων που διαθέτουν έχουν προσαρμοστεί ώστε να δέχονται το νέο τραπεζογραμμάτιο των 10 ευρώ.  Το τραπεζογραμμάτιο των 10 ευρώ της σειράς «Ευρώπη» θα τεθεί σε κυκλοφορία στις 23 Σεπτεμβρίου 2014. Προκειμένου να διασφαλιστεί ότι όσοι διαχειρίζονται μετρητά στην εργασία τους είναι εξοικειωμένοι με την εμφάνιση του νέου τραπεζογραμματίου και τα χαρακτηριστικά ασφαλείας του, και ότι μπορούν να μεταφέρουν τις πληροφορίες αυτές στους πελάτες τους, το Ευρωσύστημα θα αποστείλει ενημερωτικά φυλλάδια σε πάνω από 3 εκατομμύρια καταστήματα και μικρές επιχειρήσεις σε όλες τις χώρες της ζώνης του ευρώ τον Ιούνιο. Το ενημερωτικό φυλλάδιο υπενθυμίζει στους φορείς που κατ' επάγγελμα διαχειρίζονται μετρητά το χρονοδιάγραμμα εισαγωγής του νέου τραπεζογραμματίου των 10 ευρώ, καθώς και τα μέτρα τα οποία θα πρέπει να λάβουν για την προσαρμογή του εξοπλισμού τους ώστε να δέχεται το νέο τραπεζογραμμάτιο. Τους υπενθυμίζει επίσης ότι η γνησιότητα των τραπεζογραμματίων επαληθεύεται εύκολα και χωρίς τη χρήση ειδικού εξοπλισμού, με τη μέθοδο των τριών ελέγχων (έλεγχος με την αφή, οπτικός έλεγχος και εξέταση υπό γωνία). Ο Ton Roos, επικεφαλής της Διεύθυνσης Τραπεζογραμματίων, δήλωσε: «Διεξάγουμε αυτή την ευρείας κλίμακας εκστρατεία ενημέρωσης ώστε να διασφαλίσουμε ότι οι πληροφορίες θα φτάσουν σε όσο το δυνατόν περισσότερους φορείς που κατ' επάγγελμα διαχειρίζονται μετρητά σε όλες τις χώρες της ζώνης του ευρώ με σκοπό την προετοιμασία για το νέο τραπεζογραμμάτιο».  Η διανομή του ενημερωτικού φυλλαδίου ξεκίνησε σήμερα στη Φινλανδία και στην Εσθονία και μέχρι το τέλος Ιουνίου θα έχει ολοκληρωθεί η διάθεσή του σε όλες τις χώρες της ζώνης του ευρώ. Αν επιθυμείτε να παραγγείλετε επιπλέον αντίτυπα του ενημερωτικού φυλλαδίου, επισκεφθείτε τον δικτυακό τόπο www.nea-trapezogrammatia-euro.eu. Για περισσότερες πληροφορίες μπορείτε να απευθύνεστε στην κα. Elodie Nowodazkij, τηλ: +49 69 1344 7390.