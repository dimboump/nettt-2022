EMBARGOΑπαγόρευση δημοσίευσης πριν από τις 16.00 ώρα Κεντρικής Ευρώπης της Δευτέρας 3 Νοεμβρίου 2014      Από σήμερα 722 μέλη του προσωπικού της ΕΚΤ εργάζονται στις νέες κτιριακές εγκαταστάσεις. Η πρώτη φάση της μετεγκατάστασης ολοκληρώθηκε με επιτυχία το περασμένο σαββατοκύριακο - οι επόμενες φάσεις θα ακολουθήσουν τις επόμενες εβδομάδες.  Μετά την επιτυχή ολοκλήρωση της πρώτης φάσης της μετεγκατάστασης το περασμένο σαββατοκύριακο, 722 υπάλληλοι έχουν πλέον μεταφερθεί στις νέες κτιριακές εγκαταστάσεις της Ευρωπαϊκής Κεντρικής Τράπεζας (ΕΚΤ) στην περιοχή Ostend της Φρανκφούρτης και εργάζονται στα νέα τους γραφεία στον ουρανοξύστη και στο κτίριο της Großmarkthalle. Τις επόμενες εβδομάδες και άλλα μέλη του προσωπικού θα μεταφερθούν από τα σημερινά τους γραφεία, στο κέντρο της πόλης, στο σύγχρονο κτίριο το οποίο οικοδομήθηκε σύμφωνα με κριτήρια βιωσιμότητας και βάσει συγκεκριμένων απαιτήσεων της ΕΚΤ. Το έργο ξεκίνησε το 1998, όταν η ΕΚΤ άρχισε να αναζητά κατάλληλο χώρο στη Φρανκφούρτη. Η αναζήτηση ολοκληρώθηκε με την αγορά του χώρου της Großmarkthalle και η ΕΚΤ δεσμεύτηκε στη συνέχεια να προστατεύσει το διατηρητέο αυτό κτίριο. Σκοπός του σχεδίου που εκπόνησε το αρχιτεκτονικό γραφείο COOP HIMMELB(L)AU από τη Βιέννη ήταν η δημιουργία ενός μοναδικού κτιριακού συγκροτήματος το οποίο να συνδυάζει το παλιό με το καινούργιο. Με τη μετατροπή της πρώην κεντρικής αγοράς και την ενσωμάτωσή της στο σχέδιο, δημιουργούνται δεσμοί μεταξύ της ΕΚΤ και της ιστορίας της πόλης, γεγονός που αναδεικνύει περαιτέρω τον μοναδικό χαρακτήρα του εμβληματικού αυτού κτιρίου στην περιοχή Ostend της Φρανκφούρτης.  Η μετεγκατάσταση αναμένεται να έχει ολοκληρωθεί μέχρι το τέλος Νοεμβρίου. Λεπτομέρειες σχετικά με τις νέες κτιριακές εγκαταστάσεις της ΕΚΤ διατίθενται στη διεύθυνση http://www.ecb.europa.eu/newpremises. Για περισσότερες πληροφορίες, μπορείτε να απευθύνεστε στην κα Andrea Jürges, τηλ.:+49 69 1344 8334.