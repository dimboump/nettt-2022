Η Ευρωπαϊκή Κεντρική Τράπεζα (ΕΚΤ) πραγματοποίησε σήμερα την τελετή ολοκλήρωσης των κύριων δομικών εργασιών για τις νέες κτιριακές της εγκαταστάσεις οι οποίες ανεγείρονται στον χώρο της Großmarkthalle – της παλαιάς κεντρικής αγοράς της Φρανκφούρτης. Όπως δήλωσε το μέλος της Εκτελεστικής Επιτροπής της ΕΚΤ και αρμόδιος για το έργο, κ. Jörg Asmussen, « η τελετή ολοκλήρωσης των κύριων δομικών εργασιών αποτελεί ένα ακόμη σημαντικό βήμα που μας οδηγεί στο νέο σπίτι της ΕΚΤ». Ο κ. Asmussen απηύθυνε επίσης τις ευχαριστίες του « εκ μέρους των μελών του Διοικητικού Συμβουλίου της ΕΚΤ σε όλους όσοι συμμετείχαν στη δημιουργία αυτού του μοναδικού οικοδομικού συγκροτήματος – από τη φάση σχεδιασμού έως την τωρινή φάση κατασκευής – για την αφοσίωσή τους στο φιλόδοξο αυτό έργο. Οι νέες κτιριακές εγκαταστάσεις θα εξασφαλίσουν στην ΕΚΤ σύγχρονους και λειτουργικούς χώρους γραφείων». Τέλος, εξέφρασε την ελπίδα ότι « για τους πολίτες της Φρανκφούρτης, και όχι μόνο, θα αποτελέσουν μια σημαντική προσθήκη τόσο στο τοπίο της πόλης όσο και στο ευρωπαϊκό τοπίο.» Εκτός από τον κ. Asmussen, λόγους εκφώνησαν ο Δήμαρχος της Φρανκφούρτης, κ. Peter Feldmann, και το μέλος του διοικητικού συμβουλίου της Ed. Züblin AG (της κατασκευάστριας εταιρείας), κ. Klaus Pöllath. Μέλη της Εκτελεστικής Επιτροπής, του Διοικητικού Συμβουλίου και του Γενικού Συμβουλίου της ΕΚΤ τοποθέτησαν τις σημαίες και των 27 κρατών μελών της ΕΕ, καθώς και τη σημαία της Ευρωπαϊκής Ένωσης, σε ένα στεφάνι ειδικά φτιαγμένο για την τελετή αυτή. Στο τέλος της τελετής, το στεφάνι υψώθηκε και ο προϊστάμενος των συνεργείων κατασκευής του πύργου γραφείων απηύθυνε, ως είθισται, χαιρετιστήριο λόγο. Εκτός από τον πύργο γραφείων (όπου θα στεγαστεί η πλειονότητα των υπηρεσιών της ΕΚΤ), το οικοδομικό συγκρότημα περιλαμβάνει επίσης το κτίριο της Großmarkthalle (όπου θα βρίσκεται το συνεδριακό κέντρο και το κέντρο επισκεπτών), το κτίριο εισόδου και διάφορα βοηθητικά κτίρια.  Οι εργασίες και στις τρεις βασικές κτιριακές μονάδες προχωρούν κανονικά. Όσον αφορά τον πύργο γραφείων, η πρόοδος των εργασιών ακολουθεί το προβλεπόμενο χρονοδιάγραμμα και οι μεταλλικές κατασκευές για τις τεχνικές εγκαταστάσεις και την κεραία στην κορυφή του κτιρίου θα έχουν ολοκληρωθεί έως το τέλος του έτους. Η τοποθέτηση των προσόψεων και του ηλεκτρομηχανολογικού εξοπλισμού, καθώς και οι εργασίες διαμόρφωσης των χώρων, προχωρούν επίσης σύμφωνα με το χρονοδιάγραμμα. Ωστόσο, οι εργασίες κατασκευής του κτιρίου της Großmarkthalle και του κτιρίου εισόδου παρουσιάζουν καθυστέρηση σε σχέση με το χρονοδιάγραμμα κατά έξι μήνες περίπου. Αυτό οφείλεται στην πολυπλοκότητα των εργασιών που ήταν απαραίτητες για την αποκατάσταση του αρχικού φέροντος οργανισμού του διατηρητέου κτιρίου της Großmarkthalle. Μέχρι σήμερα, το κόστος κατασκευής του οικοδομικού συγκροτήματος και οι λοιπές δαπάνες που έχει πραγματοποιήσει η ΕΚΤ, μεταξύ άλλων για την αγορά του οικοπέδου, ανέρχονται σε 530 εκατ. ευρώ. Το 2005, η εκτίμηση για το συνολικό κόστος της επένδυσης ήταν 850 εκατ. ευρώ σε σταθερές τιμές του 2005. Αναμένεται ότι οι αυξήσεις στις τιμές των οικοδομικών υλικών και εργασιών από το 2005 έως την ολοκλήρωση του έργου το 2014 θα έχουν ως αποτέλεσμα την άνοδο του συνολικού κόστους της επένδυσης κατά 200 εκατ. ευρώ. Επιπλέον, παρουσιάστηκαν ορισμένες δυσκολίες οι οποίες δεν ήταν δυνατόν να προβλεφθούν το 2005, έπρεπε όμως να αντιμετωπιστούν. Οι κυριότερες εξ αυτών ήταν, πρώτον, το γεγονός ότι ο αρχικός διαγωνισμός για την επιλογή γενικού αναδόχου δεν απέφερε ικανοποιητικό αποτέλεσμα και η ΕΚΤ χρειάστηκε να υιοθετήσει διαφορετική διαδικασία επιλογής αναδόχου και, δεύτερον, το γεγονός ότι το κτίριο της Großmarkthalle – ένα μεγάλο βιομηχανικό κτίριο ιστορικού ενδιαφέροντος που χρονολογείται από το 1928 – εμφάνισε διάφορα προβλήματα τα οποία δεν εντοπίστηκαν όταν πραγματοποιήθηκε η αρχική εξέταση του κτιρίου πριν από την αγορά του: πιο συγκεκριμένα, τα θεμέλια αποδείχθηκαν ανεπαρκή και χρειάστηκαν πρόσθετη στήριξη, η επεξεργασία και διάθεση του υλικού της στέγης δεν μπόρεσε να γίνει όπως είχε προβλεφθεί λόγω επιμολύνσεων, ενώ η κατασκευή από σκυρόδεμα δεν είχε επαρκή μεταλλικά υποστυλώματα. Αυτοί οι παράγοντες φαίνεται να επέφεραν πρόσθετες δαπάνες ύψους 100-150 εκατ. ευρώ περίπου, συντελώντας έτσι σε αύξηση του συνολικού κόστους της επένδυσης κατά 10-14%. Η μετεγκατάσταση της ΕΚΤ στις νέες κτιριακές της εγκαταστάσεις αναμένεται πάντως να πραγματοποιηθεί το 2014, σύμφωνα με το χρονοδιάγραμμα.  Περισσότερες πληροφορίες όσον αφορά τις νέες κτιριακές εγκαταστάσεις της ΕΚΤ, καθώς και τα κείμενα των λόγων που εκφωνήθηκαν στη διάρκεια της εκδήλωσης, διατίθενται στον δικτυακό τόπο της ΕΚΤ (http://www.ecb.europa.eu/newpremises).