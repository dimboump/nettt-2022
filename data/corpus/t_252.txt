Η Ευρωπαϊκή Κεντρική Τράπεζα (ΕΚΤ) και έντεκα εθνικές κεντρικές τράπεζες της ζώνης του ευρώ (η Nationale Bank van België/Banque Nationale de Belgique, η Deutsche Bundesbank, η Banco de España, η Banca d’Italia, η De Nederlandsche Bank, η Oesterreichische Nationalbank, η Banco de Portugal, η Banka Slovenije, Národná banka Slovenska και η Suomen Pankki/Finlands Bank) προκήρυξαν από κοινού διαγωνισμό για μαθητές δευτεροβάθμιας εκπαίδευσης. Με τον μαθητικό διαγωνισμό Generation €uro τα νέα παιδιά που μεγάλωσαν με το ευρώ – η πρώτη «γενιά του ευρώ» – θα έχουν την ευκαιρία να κατανοήσουν με τη χρήση διαδραστικών εφαρμογών πώς λειτουργεί η νομισματική πολιτική στην ενιαία νομισματική ζώνη και πώς συνδέεται με την οικονομία ως σύνολο, εμβαθύνοντας έτσι τις γνώσεις τους για τη λειτουργία των κεντρικών τραπεζών. Ο διαγωνισμός, ο οποίος αποτελείται από τρεις γύρους, θα διεξαχθεί στις έντεκα χώρες της ζώνης του ευρώ για πρώτη φορά το ακαδημαϊκό έτος 2011/2012, ενώ προβλέπεται να επαναλαμβάνεται κάθε χρόνο. Η νικήτρια ομάδα από κάθε συμμετέχουσα χώρα, καθώς και η νικήτρια ομάδα από τα διεθνή ή τα ευρωπαϊκά σχολεία, θα προσκληθούν σε μια ευρωπαϊκή εκδήλωση απονομής βραβείων στην ΕΚΤ στη Φρανκφούρτη, όπου θα παραλάβουν βραβείο από τον Πρόεδρο της ΕΚΤ. Οι εθνικές κεντρικές τράπεζες διοργανώνουν τον διαγωνισμό σε εθνικό επίπεδο. Η ΕΚΤ διοργανώνει τον διαγωνισμό για τα διεθνή και τα ευρωπαϊκά σχολεία σε τρεις γύρους, ως εξής: ο πρώτος γύρος του διαγωνισμού ξεκίνησε με ένα διαδικτυακό κουίζ στις αρχές Οκτωβρίου. Ο δεύτερος γύρος, ο οποίος αφορά τη συγγραφή δοκιμίου, μετατρέπει το παιχνίδι σε ομαδική προσπάθεια. Σε αυτό τον γύρο, οι ομάδες θα πρέπει να προβλέψουν την απόφαση που θα λάβει το Διοικητικό Συμβούλιο της ΕΚΤ τον Μάρτιο 2012 για το επιτόκιο, αιτιολογώντας την απόφαση αυτή με τη μορφή δοκιμίου. Οι πέντε καλύτερες ομάδες που θα περάσουν στον τρίτο και τελικό γύρο του διαγωνισμού θα πρέπει να κάνουν μια παρουσίαση όσον αφορά την απόφαση του Ιουνίου 2012 για το επιτόκιο ενώπιον ομάδας κριτών στην ΕΚΤ στη Φρανκφούρτη. Για περισσότερες πληροφορίες σχετικά με τον διαγωνισμό, μπορείτε να επισκεφτείτε τον δικτυακό τόπο www.generationeuro.eu ή να γράψετε στη διεύθυνση generationeuro@ecb.europa.eu.