Στη σημερινή συνεδρίασή του το Διοικητικό Συμβούλιο της ΕΚΤ αποφάσισε ότι τα επιτόκια της διευκόλυνσης οριακής χρηματοδότησης και της διευκόλυνσης καταθέσεων θα παραμείνουν αμετάβλητα στο 5,25% και στο 3,25% αντίστοιχα. Όπως ανακοινώθηκε στις 8 Ιουνίου 2000, οι προσεχείς πράξεις κύριας αναχρηματοδότησης του Ευρωσυστήματος θα διεξαχθούν ως δημοπρασίες κυμαινόμενου επιτοκίου, με την εφαρμογή της διαδικασίας δημοπρασίας πολλαπλών επιτοκίων, με ελάχιστο επιτόκιο προσφοράς 4,25%. Το επιτόκιο αυτό είναι το ίδιο με αυτό που ίσχυε για τις δύο δημοπρασίες σταθερού επιτοκίου που διευθετήθηκαν στις 15 και 21 Ιουνίου 2000. Το Διοικητικό Συμβούλιο αποφάσισε επίσης ότι, για τις πράξεις πιο μακροπρόθεσμης αναχρηματοδότησης που θα διεξαχθούν το δεύτερο εξάμηνο του 2000, το Ευρωσύστημα προτίθεται να διαθέσει ποσό 15 δισ. ευρώ ανά πράξη. Το ποσό αυτό λαμβάνει υπόψη τις αναμενόμενες ανάγκες ρευστότητας του τραπεζικού συστήματος της ζώνης του ευρώ το δεύτερο εξάμηνο του 2000 και την επιθυμία του Ευρωσυστήματος να συνεχίσει να παρέχει το μεγαλύτερο μέρος της αναχρηματοδότησης του χρηματοπιστωτικού τομέα μέσω των βασικών πράξεων αναχρηματοδότησης.