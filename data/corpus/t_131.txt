Πάνω από 5.500 μαθητές, ηλικίας από 16 έως 19 ετών, συμμετείχαν φέτος στον Μαθητικό Διαγωνισμό Generation €uro.   Οι συμμετέχοντες προέρχονταν και από τις 19 χώρες της ζώνης του ευρώ.   Η πλειονότητα των ομάδων κατέληξε στην ίδια απόφαση με αυτή που έλαβε το Διοικητικό Συμβούλιο της ΕΚΤ στις 15 Απριλίου.   Ο Πρόεδρος της ΕΚΤ, Mario Draghi, μαζί με τους διοικητές των εθνικών κεντρικών τραπεζών των συμμετεχουσών χωρών της ζώνης του ευρώ, υποδέχτηκε σήμερα τις νικήτριες ομάδες του 4ου Μαθητικού Διαγωνισμού Generation €uro στην Ευρωπαϊκή Κεντρική Τράπεζα (ΕΚΤ). Προτού απονείμει τα βραβεία στις νικήτριες ομάδες, ο Mario Draghi ευχαρίστησε τους μαθητές και τους καθηγητές για τον ενθουσιασμό και την αφοσίωσή τους.   «Ο διαγωνισμός μας δίνει μια μοναδική ευκαιρία να έρθουμε σε απευθείας διάλογο με χιλιάδες μαθητές σε όλη τη ζώνη του ευρώ. Καθώς η εύθραυστη ανάκαμψη αρχίζει να εδραιώνεται, είναι εξαιρετικά σημαντικό για μας να συμβάλουμε στην περαιτέρω ανάπτυξη των γνώσεων της επόμενης γενιάς για την οικονομία», δήλωσε ο κ. Draghi. Στη μεγάλη τους πλειονότητα οι νικήτριες ομάδες επέλεξαν να διατηρήσουν τα επιτόκια αμετάβλητα και να εφαρμόσουν πλήρως τα μη συμβατικά μέτρα νομισματικής πολιτικής της ΕΚΤ. Οι ομάδες που έλαβαν την πρώτη θέση επιλέχθηκαν με βάση την ποιότητα της αξιολόγησής τους σχετικά με το οικονομικό περιβάλλον και τις επιλογές πολιτικής.  Ο 4ος Μαθητικός Διαγωνισμός Generation €uro –ο οποίος διενεργείται σε τρεις γύρους– διεξήχθη το σχολικός έτος 2014/2015. Πάνω από 2.000 μαθητές ολοκλήρωσαν με επιτυχία τον πρώτο γύρο –μια δοκιμασία ερωτήσεων πολλαπλής επιλογής– και πέρασαν στον δεύτερο γύρο όπου κλήθηκαν να συντάξουν δοκίμιο σχετικά με την απόφαση που προέβλεπαν ότι θα λάβει το Διοικητικό Συμβούλιο της ΕΚΤ τον Μάρτιο του 2015. Συνολικά, υποβλήθηκαν περισσότερα από 250 δοκίμια. Στον τρίτο (και τελικό) γύρο οι καλύτερες ομάδες που επιλέχθηκαν πραγματοποίησαν παρουσιάσεις ενώπιον επιτροπής εμπειρογνωμόνων σε θέματα κεντρικών τραπεζών. Οι παρουσιάσεις εστιάστηκαν στην απόφαση του Απριλίου 2015 σχετικά με τον καθορισμό των επιτοκίων καθώς και στο σκεπτικό στο οποίο βασίστηκαν τα σχετικά συμπεράσματα.  Ο διαγωνισμός απευθύνεται σε μαθητές δευτεροβάθμιας εκπαίδευσης που κατοικούν στη ζώνη του ευρώ. Παρέχει την ευκαιρία σε νέους να κατανοήσουν καλύτερα τη διαδικασία λήψης αποφάσεων νομισματικής πολιτικής και να μάθουν περισσότερα για τα καθήκοντα και το θεσμικό πλαίσιο της ΕΚΤ. Ο διαγωνισμός αποτελεί κοινή πρωτοβουλία της ΕΚΤ και των εθνικών κεντρικών τραπεζών της ζώνης του ευρώ.  «Ήταν μια αξέχαστη εμπειρία για όλους μας, δασκάλους και μαθητές. Άξιζε το κάθε λεπτό που αφιερώσαμε στην προετοιμασία για αυτόν τον διαγωνισμό», δήλωσε η Άννα Βοσυνιώτη, καθηγήτρια στο St. Catherine’s British School, από την Ελλάδα, το οποίο βγήκε πρώτο στην κατηγορία ευρωπαϊκών και διεθνών σχολείων. Για περισσότερες πληροφορίες σχετικά με τον διαγωνισμό και τη φετινή απονομή των βραβείων μπορείτε να επισκεφθείτε τον δικτυακό τόπο www.generationeuro.eu ή να αποστείλετε μήνυμα ηλεκτρονικού ταχυδρομείου στη διεύθυνση generationeuro@ecb.europa.eu. Για περισσότερες πληροφορίες μπορείτε να απευθύνεστε στην κα Eszter Miltényi-Torstensson, τηλ.: +49 69 1344 8034.  Σημειώσεις  Οι νικητές του 4ου Μαθητικού Διαγωνισμού Generation €uro είναι οι εξής:  Όσον αφορά τον διαγωνισμό για τα εθνικά σχολεία:   Vienna Business School Mödling (Αυστρία),   Institut Saint-Joseph, Ciney (γαλλόφωνη ομάδα, Βέλγιο),   Katholiek Onderwijs Stad Herentals – Campus Collegestraat (φλαμανδόφωνη ομάδα, Βέλγιο),   Helsingin Suomalainen yhteiskoulu (Φινλανδία),   Franziskus Gymnasium, Mutlangen (Γερμανία),   St. Gerald’s College, Castlebar (Ιρλανδία),   Istituto Professionale Servizi Commerciali Sandro Pertini, Lucca (Ιταλία),   Sportlycée Luxembourg (Λουξεμβούργο),   Escola Secundária de S. Lourenço, Portalegre (Πορτογαλία),   Gymnázium Grösslingová, Bratislava (Σλοβακία),   II. gimnazija Maribor (Σλοβανία),   Colegio Viaró, Barcelona (Ισπανία).    Όσον αφορά τον διαγωνισμό για τα ευρωπαϊκά και διεθνή σχολεία:   St. Catherine’s British School, Αθήνα (Ελλάδα).