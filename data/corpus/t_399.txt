Η Ευρωπαϊκή Κεντρική Τράπεζα (ΕΚΤ) δημοσιεύει σήμερα αναθεωρημένη έκδοση του εγγράφου με τίτλο «Η εφαρμογή της νομισματικής πολιτικής στη ζώνη του ευρώ: Γενική τεκμηρίωση για τα μέσα και τις διαδικασίες νομισματικής πολιτικής του Ευρωσυστήματος» (η οποία αναφέρεται ως «Γενική Τεκμηρίωση»). Η νέα έκδοση προσαρτάται στην κατευθυντήρια γραμμή ΕΚΤ/2006/12 που τροποποιεί την κατευθυντήρια γραμμή ΕΚΤ/2000/7 σχετικά με τα μέσα και τις διαδικασίες νομισματικής πολιτικής του Ευρωσυστήματος. Η τροποποιητική κατευθυντήρια γραμμή εκδόθηκε από το Διοικητικό Συμβούλιο της ΕΚΤ και θα τεθεί σε εφαρμογή από 1ης Ιανουαρίου 2007.  Οι τροποποιήσεις αφορούν κυρίως την ένταξη των μη εμπορεύσιμων περιουσιακών στοιχείων στο πλαίσιο του Ευρωσυστήματος που διέπει τη σύσταση ασφαλειών. Πρόκειται για το τελικό βήμα της σταδιακής εισαγωγής του ενιαίου πλαισίου αποδεκτών ασφαλειών, το οποίο είναι κοινό για όλες τις πιστοδοτικές πράξεις του Ευρωσυστήματος (και είναι γνωστό επίσης ως «Ενιαίος Κατάλογος»). Αυτό το ενιαίο πλαίσιο αντικαθιστά το σύστημα ασφαλειών δύο βαθμίδων, το οποίο ισχύει από την έναρξη της Οικονομικής και Νομισματικής Ένωσης (ΟΝΕ) – βλ. προηγούμενα δελτία τύπου της 5ης Αυγούστου 2004 («Αναθεώρηση του πλαισίου του Ευρωσυστήματος που διέπει τη σύσταση ασφαλειών: δεύτερο βήμα προς έναν ενιαίο κατάλογο») και της 22ας Ιουλίου 2005 («Το πλαίσιο του Ευρωσυστήματος που διέπει τη σύσταση ασφαλειών: ένταξη μη εμπορεύσιμων περιουσιακών στοιχείων στον Ενιαίο Κατάλογο»).  Αυτό το ενιαίο πλαίσιο για τις αποδεκτές ασφάλειες αποτελείται από δύο διακριτές κατηγορίες περιουσιακών στοιχείων – τα εμπορεύσιμα και τα μη εμπορεύσιμα περιουσιακά στοιχεία. Το Ευρωσύστημα έχει καθορίσει ειδικά κριτήρια καταλληλότητας και ειδικό πλαίσιο για την αξιολόγηση της πιστοληπτικής ικανότητας στην περίπτωση των μη εμπορεύσιμων περιουσιακών στοιχείων. Τα εν λόγω κριτήρια και το πλαίσιο είναι ομοιόμορφα σε όλη τη ζώνη του ευρώ, προκειμένου να διασφαλίζεται ότι αυτά τα περιουσιακά στοιχεία πληρούν παρόμοια κριτήρια ποιότητας όπως τα εμπορεύσιμα περιουσιακά στοιχεία. Επιπλέον, αναπτύχθηκαν ειδικές λειτουργικές διαδικασίες για την ασφαλή μεταβίβαση των μη εμπορεύσιμων περιουσιακών στοιχείων και την ασφαλή παροχή τους ως ασφαλειών. Για μια συγκεκριμένη κατηγορία μη εμπορεύσιμων περιουσιακών στοιχείων –τις δανειακές απαιτήσεις (οι οποίες συχνά καλούνται και «τραπεζικά δάνεια»)– προβλέπεται μεταβατική περίοδος μέχρι τις 31 Δεκεμβρίου 2011, στη διάρκεια της οποίας κάποια κριτήρια καταλληλότητας και λειτουργικά κριτήρια θα εξακολουθήσουν να διαφέρουν από χώρα σε χώρα της ζώνης του ευρώ. Ειδικότερα, κατά την εν λόγω μεταβατική περίοδο, οι εθνικές κεντρικές τράπεζες θα έχουν την ευχέρεια να καθορίζουν το ελάχιστο ύψος που πρέπει να έχουν οι δανειακές απαιτήσεις ώστε να θεωρούνται κατάλληλες για χρήση ως ασφάλειες, καθώς και να αποφασίζουν αν για τη χρήση αυτή θα εφαρμόζεται προμήθεια. Το αρχικό πλαίσιο ασφαλειών δύο βαθμίδων υιοθετήθηκε από το Ευρωσύστημα για να διασφαλιστεί η ομαλή μετάβαση στο ευρώ. Τα περιουσιακά στοιχεία ταξινομήθηκαν σε δύο βαθμίδες ώστε να ληφθούν υπόψη οι υπάρχουσες κατά την έναρξη της ΟΝΕ διαφορές μεταξύ των κρατών μελών ως προς τη χρηματοπιστωτική τους δομή. Η πρώτη βαθμίδα περιλάμβανε εμπορεύσιμα περιουσιακά στοιχεία που πληρούσαν κριτήρια καταλληλότητας ομοιόμορφα για όλη τη ζώνη του ευρώ, ενώ η δεύτερη βαθμίδα περιλάμβανε περιουσιακά στοιχεία τα οποία εθεωρούντο ως ιδιαίτερης σημασίας σε εθνικό επίπεδο και για τα οποία θεσπίζονταν ειδικά κριτήρια καταλληλότητας από τις εθνικές κεντρικές τράπεζες. Τα περιουσιακά στοιχεία της δεύτερης βαθμίδας που δεν πληρούν τα κριτήρια για να ενταχθούν στο ενιαίο πλαίσιο θα καταργηθούν σταδιακά έως τις 31 Μαΐου 2007. Το Ευρωσύστημα θα συνεχίσει να παρακολουθεί την επάρκεια του πλαισίου που διέπει τη σύσταση ασφαλειών. Ειδικότερα, θα παρακολουθεί με ιδιαίτερη προσοχή τη λειτουργία του νέου πλαισίου για τα μη εμπορεύσιμα περιουσιακά στοιχεία. Το κείμενο στα Αγγλικά θα διατίθεται σε ηλεκτρονική μορφή στο δικτυακό τόπο της ΕΚΤ από σήμερα στις 3 μ.μ. (ώρα Κεντρικής Ευρώπης). Μεταφράσεις του κειμένου σε άλλες κοινοτικές γλώσσες θα δημοσιευθούν προσεχώς. Η έντυπη έκδοση θα διατίθεται δωρεάν από τις 24 Οκτωβρίου 2006 κατόπιν παραγγελίας που θα υποβάλλεται γραπτώς στο Τμήμα Τύπου και Ενημέρωσης της ΕΚΤ ή σε οποιαδήποτε εθνική κεντρική τράπεζα της ΕΕ.