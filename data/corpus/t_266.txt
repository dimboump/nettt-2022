Η Ευρωπαϊκή Κεντρική Τράπεζα (ΕΚΤ), στο πλαίσιο της φιλανθρωπικής πρωτοβουλίας που ανέλαβε το 2010, αποφάσισε στο τέλος του ίδιου έτους να διαθέσει 100.000 ευρώ σε επιλεγμένες φιλανθρωπικές οργανώσεις σε ολόκληρη τη ζώνη του ευρώ. Στόχος του συγκεκριμένου προγράμματος της ΕΚΤ είναι η στήριξη φιλανθρωπικών οργανώσεων οι οποίες ασχολούνται με κοινωνικά και ανθρωπιστικά θέματα, εδρεύουν στη ζώνη του ευρώ, είναι γνωστές και αναγνωρισμένες για τη δράση τους, και δεν πρόσκεινται σε πολιτικές οργανώσεις. Επιπλέον, δίδεται προτεραιότητα σε φιλανθρωπικές οργανώσεις οι οποίες συμβάλλουν στην κοινωνική ένταξη στην Ευρώπη. Πέρυσι το εν λόγω πρόγραμμα επικεντρώθηκε σε οργανώσεις οι οποίες δραστηριοποιούνται στον τομέα της «παροχής υπηρεσιών υγείας σε νέους και παιδιά».  Η επιλογή των φιλανθρωπικών οργανώσεων έγινε σε συνεργασία με τις εθνικές κεντρικές τράπεζες της ζώνης του ευρώ, με βάση τα προαναφερθέντα κριτήρια. Τα χρήματα κατανεμήθηκαν ισόποσα στις ακόλουθες οργανώσεις:  Αυστρία: Österreichische Kinder-Krebs-Hilfe  Βέλγιο: Association Belge de Lutte contre la Mucoviscidose  Belgische Vereniging voor Strijd tegen Mucoviscidose  Κύπρος: Centre for Preventive Paediatrics  Φινλανδία: Aseman Lapset ry  Γαλλία: Fondation de France  Γερμανία: Station Peiper – Forschungszentrum Lymphknotenkrebs bei Kindern und Jugendlichen an der Universitätsklinik Gießen  Ελλάδα: Ανοιχτή Αγκαλιά (Open Embrace)  Ιρλανδία: RESPECT – Daughters of Charity Service for People with Intellectual Disability  Ιταλία: NUOVARMONIA ONLUS – Associazione per i bambini trapiantati e le emergenze pediatriche  Λουξεμβούργο: Association luxembourgeoise d’aide aux enfants cardiaques  Häerzkrank Kanner zu Lëtzebuerg  Μάλτα: Inspire – the Foundation for Inclusion  Ολλανδία: Stichting Fitkids  Πορτογαλία: Instituto de Apoio à Criança  Σλοβακία: Dobrý Anjel  Σλοβενία: Zveza prijateljev mladine Ljubljana Moste Polje  Ισπανία: Fundación Menudos Corazones Τα χρήματα των δωρεών προέρχονται από εξωτερικές δραστηριότητες μελών της Εκτελεστικής Επιτροπής της ΕΚΤ και άλλων μελών του προσωπικού της ΕΚΤ τα τελευταία χρόνια. Σύμφωνα με το πλαίσιο δεοντολογίας που έχει υιοθετήσει η ΕΚΤ, τα μέλη του προσωπικού δεν αποδέχονται προς ίδιον όφελος αμοιβές από τρίτους για εξωτερικές δραστηριότητες που συνδέονται με οποιονδήποτε τρόπο με την απασχόλησή τους στην ΕΚΤ. Αυτού του είδους οι αμοιβές διατίθενται σε φιλανθρωπικές οργανώσεις. Το ίδιο ισχύει και για τα μέλη της Εκτελεστικής Επιτροπής της ΕΚΤ. Η ΕΚΤ σκοπεύει να συνεχίσει στο μέλλον να προσφέρει χρήματα σε φιλανθρωπικές οργανώσεις, κάθε φορά που θα συγκεντρώνεται ένα επαρκές ποσό.