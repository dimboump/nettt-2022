Σε συνέχεια των αποφάσεων που ελήφθησαν στις 29 Απριλίου 2005 (βλ. ανακοινωθέντα της Ευρωπαϊκής Ένωσης την ίδια ημερομηνία) σχετικά με τις κεντρικές ισοτιμίες της λίρας Κύπρου, του λατ Λεττονίας και της λίρας Μάλτας έναντι του ευρώ στο πλαίσιο του ΜΣΙ ΙΙ, καθορίστηκαν τα όρια υποχρεωτικής παρέμβασης για αυτά τα νομίσματα, τα οποία τίθενται σε ισχύ στις 2 Μαΐου 2005 και παρουσιάζονται στον παρακάτω πίνακα. Τα όρια υποχρεωτικής παρέμβασης καθορίστηκαν με κοινή συμφωνία μεταξύ της Ευρωπαϊκής Κεντρικής Τράπεζας και της Κεντρικής Τράπεζας της Κύπρου, της Latvijas Banka και της Bank Ċentrali ta’ Malta/Central Bank of Malta, σύμφωνα με το άρθρο 1.2 της συμφωνίας της 1ης Σεπτεμβρίου 1998 μεταξύ της Ευρωπαϊκής Κεντρικής Τράπεζας και των εθνικών κεντρικών τραπεζών των κρατών μελών εκτός ζώνης ευρώ για τη θέσπιση των λειτουργικών διαδικασιών του μηχανισμού συναλλαγματικών ισοτιμιών κατά το τρίτο στάδιο της οικονομικής και νομισματικής ένωσης (ΕΕ C 345 της 13.11.1998, σελ. 6), όπως τροποποιήθηκε τελευταία από τη συμφωνία της 16ης Σεπτεμβρίου 2004 (ΕΕ C 281 της 18.11.2004, σελ. 3). Οι κεντρικές ισοτιμίες έναντι του ευρώ και τα όρια υποχρεωτικής παρέμβασης της κορώνας Δανίας, της κορώνας Εσθονίας, του λίτα Λιθουανίας και του τόλαρ Σλοβενίας παραμένουν αμετάβλητα.