25 Ιουλίου 2019 Το Διοικητικό Συμβούλιο δεν έχει αντίρρηση για την προτεινόμενη υποψήφια Κριστίν Λαγκάρντ Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) εξέδωσε σήμερα γνώμη σχετικά με τη σύσταση του Συμβουλίου της Ευρωπαϊκής Ένωσης σχετικά με τον διορισμό του μελλοντικού προέδρου της ΕΚΤ. Το Διοικητικό Συμβούλιο δεν έχει αντίρρηση για την προτεινόμενη υποψήφια, Κριστίν Λαγκάρντ, η οποία είναι πρόσωπο αναγνωρισμένου κύρους και επαγγελματικής εμπειρίας σε νομισματικά ή τραπεζικά θέματα, όπως απαιτείται από το άρθρο 283 παράγραφος 2 της Συνθήκης για τη Λειτουργία της Ευρωπαϊκής Ένωσης. Η κα Λαγκάρντ ανέλαβε το ρόλο της διευθύνουσας συμβούλου του Διεθνούς Νομισματικού Ταμείου (ΔΝΤ) τον Ιούλιο του 2011. Μετά τη γνώμη του Διοικητικού Συμβουλίου και την έγκριση γνώμης του Ευρωπαϊκού Κοινοβουλίου, ο νέος Πρόεδρος θα διοριστεί από το Ευρωπαϊκό Συμβούλιο. Η γνώμη του Διοικητικού Συμβουλίου, η οποία θα δημοσιευθεί σύντομα στην Επίσημη Εφημερίδα της Ευρωπαϊκής Ένωσης, θα είναι διαθέσιμη στον ιστότοπο της ΕΚΤ σε όλες τις επίσημες γλώσσες της ΕΕ. Μόλις διοριστεί, η κα Λαγκάρντ θα διαδεχθεί τον Μάριο Ντράγκι, του οποίου η οκταετής θητεία ως Προέδρου της ΕΚΤ λήγει στις 31 Οκτωβρίου 2019. Για ερωτήσεις στα μέσα ενημέρωσης, επικοινωνήστε με τον Peter Ehrlich, τηλ.: +49 69 1344 8320.