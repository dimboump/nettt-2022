EMBARGOΑπαγόρευση δημοσίευσης πριν από τις 10.00 ώρα Κεντρικής Ευρώπης της Δευτέρας 22 Σεπτεμβρίου 2014      Το νέο τραπεζογραμμάτιο είναι περισσότερο ασφαλές έναντι της παραχάραξης και η γνησιότητά του επαληθεύεται εύκολα. Το Ευρωσύστημα βοήθησε τους παραγωγούς και τους ιδιοκτήτες εξοπλισμού επεξεργασίας τραπεζογραμματίων να προετοιμαστούν για το νέο τραπεζογραμμάτιο. Το διαδικτυακό βίντεο «Ανακαλύψτε το νέο τραπεζογραμμάτιο των 10 ευρώ» παρέχει εύκολα και γρήγορα περισσότερες πληροφορίες σε 23 γλώσσες.  Το τραπεζογραμμάτιο των 10 ευρώ της σειράς «Ευρώπη» θα τεθεί σε κυκλοφορία στις 23 Σεπτεμβρίου 2014. «Έχει μεγάλη σημασία όλοι όσοι χρησιμοποιούν τα τραπεζογραμμάτια ευρώ να συνεχίσουν να το κάνουν με απόλυτη εμπιστοσύνη. Γι' αυτό ακριβώς εισάγουμε τη σειρά "Ευρώπη"» δήλωσε ο Yves Mersch, το μέλος της Εκτελεστικής Επιτροπής της ΕΚΤ που είναι υπεύθυνο για τα τραπεζογραμμάτια.  Όπως ακριβώς ίσχυσε και για τα 5 ευρώ, το νέο τραπεζογραμμάτιο των 10 ευρώ έχει διάφορα ενισχυμένα χαρακτηριστικά ασφαλείας, καθώς και νέα εμφάνιση. Το ολόγραμμα και το υδατογράφημά του περιέχουν μια προσωπογραφία της Ευρώπης, μιας μορφής της ελληνικής μυθολογίας. Ένα άλλο χαρακτηριστικό είναι ο αριθμός με βαθυπράσινο χρώμα. Όταν το τραπεζογραμμάτιο παρατηρείται υπό γωνία, στον γυαλιστερό αριθμό δημιουργείται μια αίσθηση κίνησης του φωτός από πάνω προς τα κάτω και αντίστροφα. Επίσης, ο αριθμός αλλάζει χρώμα από βαθύ πράσινο σε βαθύ μπλε. Χάρη σε αυτά και άλλα χαρακτηριστικά η γνησιότητα του νέου τραπεζογραμματίου των 10 ευρώ επαληθεύεται πολύ εύκολα με τη μέθοδο των τριών ελέγχων (έλεγχος με την αφή, οπτικός έλεγχος και εξέταση υπό γωνία). Για να διευκολύνει την εισαγωγή του νέου τραπεζογραμματίου και να διασφαλίσει την όσο το δυνατόν ευρύτερη αναγνώρισή του, το Ευρωσύστημα έλαβε πολλά μέτρα προκειμένου να στηρίξει περαιτέρω τους παραγωγούς και τους ιδιοκτήτες μηχανημάτων επεξεργασίας τραπεζογραμματίων και συσκευών εξακρίβωσης γνησιότητας. Μία από τις πρωτοβουλίες που ανέλαβε ήταν να τους παρέχει νέα τραπεζογραμμάτια των 10 ευρώ για δοκιμές σχεδόν εννέα μήνες πριν από την επίσημη εισαγωγή, ούτως ώστε να έχουν στη διάθεσή τους αρκετό χρόνο για την προσαρμογή του εξοπλισμού. Μια άλλη πρωτοβουλία ήταν ότι απλούστευσε τις διαδικασίες παραλαβής των νέων τραπεζογραμματίων για τους σκοπούς αυτής της προσαρμογής. Επιπλέον, το Ευρωσύστημα διοργάνωσε στις Βρυξέλλες -στο πλαίσιο του Προγράμματος Συνεργασίας που έχει δημιουργήσει- σεμινάριο για θέματα τραπεζογραμματίων, ενώ οι εθνικές κεντρικές τράπεζες βρίσκονταν σε άμεση επαφή με τους ενδιαφερομένους στις αντίστοιχες χώρες.  Οι εθνικές κεντρικές τράπεζες της ζώνης του ευρώ διαβεβαίωσαν την Ευρωπαϊκή Κεντρική Τράπεζα ότι κατέβαλαν κάθε εύλογη προσπάθεια στο πλαίσιο των καθηκόντων τους προκειμένου να διευκολύνουν την προσαρμογή του εξοπλισμού επεξεργασίας τραπεζογραμματίων στις χώρες τους ώστε όλα τα μηχανήματα να δέχονται το νέο τραπεζογραμμάτιο.  «Για να διασφαλίσουμε ότι η εισαγωγή του νέου τραπεζογραμματίου των 10 ευρώ θα γίνει όσο το δυνατόν ομαλότερα, καλώ όλους τους ιδιοκτήτες εξοπλισμού επεξεργασίας τραπεζογραμματίων να βεβαιωθούν ότι τα μηχανήματά τους δέχονται τα νέα τραπεζογραμμάτια», συμπλήρωσε ο κ. Mersch.  Τα τραπεζογραμμάτια των 10 ευρώ της πρώτης σειράς θα συνεχίσουν να εκδίδονται ούτως ώστε να εξαντληθούν τα αποθέματα. Θα κυκλοφορούν παράλληλα με τα τραπεζογραμμάτια των 10 ευρώ της σειράς «Ευρώπη» και αργότερα θα αποσυρθούν σταδιακά και θα πάψουν να έχουν ισχύ νόμιμου χρήματος. Αυτή η αλλαγή θα ανακοινωθεί εγκαίρως. Ένα βίντεο με τίτλο «Ανακαλύψτε το νέο τραπεζογραμμάτιο των 10 ευρώ», διαθέσιμο στον δικτυακό τόπο http://www.nea-trapezogrammatia-euro.eu σε 23 γλώσσες της Ευρωπαϊκής Ένωσης, παρέχει περισσότερες πληροφορίες για το νέο τραπεζογραμμάτιο και τους τρόπους επαλήθευσης της γνησιότητάς του. Πρόκειται για ένα από τα πολλά βίντεο σχετικά με τα τραπεζογραμμάτια και τα κέρματα ευρώ που διατίθενται στον εν λόγω δικτυακό τόπο, ο οποίος παρέχει και άλλες ευκαιρίες εξοικείωσης με τα τραπεζογραμμάτια, όπως το παιχνίδι «Euro Cash Academy».  Για περισσότερες πληροφορίες μπορείτε να απευθύνεστε στην κα Elodie Nowodazkij, τηλ.: +49 69 1344 7390 ή στον κ. William Lelieveldt, τηλ.: +49 69 1344 7316.