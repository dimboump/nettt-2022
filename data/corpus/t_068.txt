17 Σεπτεμβρίου 2018  Τα νέα τραπεζογραμμάτια των 100 και 200 ευρώ θα αρχίσουν να κυκλοφορούν στις 28 Μαΐου 2019. Τα τραπεζογραμμάτια διαθέτουν νέα και καινοτόμα χαρακτηριστικά ασφαλείας: ένα ολόγραμμα με κινούμενα σύμβολα και έναν βελτιωμένο αριθμό με βαθυπράσινο χρώμα. Με τα τραπεζογραμμάτια των 100 και 200 ευρώ ολοκληρώνεται η σειρά «Ευρώπη».  Η Ευρωπαϊκή Κεντρική Τράπεζα (ΕΚΤ) παρουσίασε σήμερα επισήμως τα νέα τραπεζογραμμάτια των 100 και 200 ευρώ, τα οποία θα τεθούν σε κυκλοφορία στις 28 Μαΐου 2019. Μετά τα τραπεζογραμμάτια των 5, 10, 20 και 50 ευρώ, τα 100 και τα 200 ευρώ είναι οι δύο τελευταίες ονομαστικές αξίες με τις οποίες ολοκληρώνεται η σειρά «Ευρώπη». Στα νέα τραπεζογραμμάτια των 100 και 200 ευρώ χρησιμοποιούνται νέα και καινοτόμα χαρακτηριστικά ασφαλείας. Όπως και με τις υπόλοιπες ονομαστικές αξίες, η γνησιότητα των νέων τραπεζογραμματίων εξακριβώνεται εύκολα με τρεις απλούς ελέγχους: έλεγχος με την αφή, οπτικός έλεγχος και εξέταση υπό γωνία. Στο ολόγραμμα στο επάνω μέρος της λωρίδας ασημί χρώματος υπάρχουν μικρά σύμβολα του ευρώ (€) που κινούνται γύρω από τον αριθμό της αξίας και γίνονται πιο καθαρά στο άμεσο φως. Στη λωρίδα ασημί χρώματος εμφανίζεται επίσης η προσωπογραφία της Ευρώπης, η βασική εικόνα που απεικονίζει τον αντίστοιχο αρχιτεκτονικό ρυθμό και ένα μεγάλο σύμβολο του ευρώ (€). Στα νέα τραπεζογραμμάτια των 100 και 200 ευρώ εμφανίζεται επίσης ένας βελτιωμένος αριθμός με βαθυπράσινο χρώμα. Παρόλο που ο αριθμός με βαθυπράσινο χρώμα παρουσιάζεται σε όλα τα υπόλοιπα τραπεζογραμμάτια της σειράς «Ευρώπη», στη βελτιωμένη αυτή μορφή εμφανίζονται επίσης σύμβολα του ευρώ (€) μέσα στους αριθμούς της αξίας. Τα νέα τραπεζογραμμάτια των 100 και 200 ευρώ διαφέρουν σε μέγεθος από τα τραπεζογραμμάτια των 100 και 200 ευρώ της πρώτης σειράς. Και οι δύο ονομαστικές αξίες έχουν πλέον το ίδιο πλάτος με τα τραπεζογραμμάτια των 50 ευρώ. Ωστόσο, το μήκος τους παραμένει αμετάβλητο – όσο μεγαλύτερο είναι το τραπεζογραμμάτιο τόσο υψηλότερη είναι η αξία του. Καθώς τα τραπεζογραμμάτια των 50, 100 και 200 ευρώ έχουν πλέον το ίδιο πλάτος, η διαχείριση και η επεξεργασία τους από τα μηχανήματα καθίσταται ευκολότερη. Επίσης, θα ταιριάζουν καλύτερα στο μέγεθος των πορτοφολιών και θα έχουν μεγαλύτερη διάρκεια ζωής, καθώς θα φθείρονται λιγότερο. Πλέον των χαρακτηριστικών ασφαλείας που είναι ορατά με γυμνό μάτι, τα τραπεζογραμμάτια ευρώ περιλαμβάνουν επίσης μηχαναγνώσιμα χαρακτηριστικά ασφαλείας. Στα νέα τραπεζογραμμάτια των 100 και 200 ευρώ, τα εν λόγω χαρακτηριστικά έχουν ενισχυθεί και νέα έχουν προστεθεί, με σκοπό την ταχύτερη επεξεργασία και εξακρίβωση της γνησιότητας των τραπεζογραμματίων. Όπως επισήμανε ο Yves Mersch, μέλος της Εκτελεστικής Επιτροπής της ΕΚΤ, στην ομιλία του για την επίσημη παρουσίαση των νέων τραπεζογραμματίων, με τη μετάβαση στα νέα τραπεζογραμμάτια των 100 και 200 ευρώ ολόκληρη η σειρά των τραπεζογραμματίων ευρώ θα εξακολουθεί να παρέχει μεγάλη προστασία έναντι της παραχάραξης. Έτσι, όχι μόνο ενισχύεται περισσότερο η ασφάλεια των τραπεζογραμματίων ευρώ, αλλά και διευκολύνεται η εξακρίβωση της γνησιότητάς τους και ο χειρισμός τους. Το Ευρωσύστημα –η ΕΚΤ και οι 19 εθνικές κεντρικές τράπεζες της ζώνης του ευρώ– υποστηρίζει τους κατασκευαστές και τους ιδιοκτήτες μηχανημάτων επεξεργασίας τραπεζογραμματίων και συσκευών εξακρίβωσης της γνησιότητας κατά την προετοιμασία τους για τα νέα τραπεζογραμμάτια. Στο πλαίσιο αυτό, διευκολύνει τον έλεγχο του εξοπλισμού και δημοσιεύει κατάλογο μηχανημάτων επεξεργασίας τραπεζογραμματίων τα οποία έχουν αποδειχθεί ότι μπορούν να επεξεργάζονται τα νέα τραπεζογραμμάτια της σειράς «Ευρώπη». Για περισσότερες πληροφορίες μπορείτε να απευθύνεστε στην κα Esther Tejedor, τηλ.: +49 69 1344 95596. Σημειώσεις Κατάλογος επικυρωμένων μηχανημάτων διαχείρισης και επεξεργασίας τραπεζογραμματίων