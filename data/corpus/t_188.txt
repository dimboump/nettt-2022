EMBARGOΑπαγόρευση δημοσίευσης πριν από τις 10.00 ώρα Κεντρικής Ευρώπης της Δευτέρας 16 Δεκεμβρίου 2013      Πριν από την επίσημη παρουσίαση του νέου τραπεζογραμματίου των 10 ευρώ τον Ιανουάριο του 2014, οι κάτοικοι της Ευρωπαϊκής Ένωσης θα έχουν την ευκαιρία να ανακαλύψουν τα χαρακτηριστικά ασφαλείας του, συμμετέχοντας σε έναν διαγωνισμό που ξεκινά σήμερα. 20 από τους παίκτες που θα συγκεντρώσουν την υψηλότερη βαθμολογία θα κερδίσουν από ένα διακεκριμένο (VIP) τραπεζογραμμάτιο των 5 ευρώ της σειράς «Ευρώπη» με την ιδιόχειρη υπογραφή του Προέδρου της Ευρωπαϊκής Κεντρικής Τράπεζας.  80 ακόμη διαγωνιζόμενοι θα λάβουν από ένα αναμνηστικό τραπεζογραμμάτιο των 10 ευρώ της πρώτης σειράς.   Το νέο τραπεζογραμμάτιο των 10 ευρώ θα παρουσιαστεί επισήμως στις 13 Ιανουαρίου 2014 και θα τεθεί σε κυκλοφορία αργότερα εντός του έτους. Προκειμένου να επιστήσει την προσοχή στα χαρακτηριστικά ασφαλείας του, η Ευρωπαϊκή Κεντρική Τράπεζα αποφάσισε να διοργανώσει διαδικτυακό διαγωνισμό που απευθύνεται σε κατοίκους της Ευρωπαϊκής Ένωσης, ηλικίας άνω των 18 ετών. Οι παίκτες πρέπει να ανακαλύψουν τέσσερα από τα χαρακτηριστικά ασφαλείας του νέου τραπεζογραμματίου και να μαντέψουν τον αριθμό τραπεζογραμματίων ευρώ σε κυκλοφορία στη ζώνη του ευρώ στις 31 Δεκεμβρίου 2013. Ο διαγωνισμός αρχίζει σήμερα στις 10 π.μ. και λήγει στις 12 Ιανουαρίου 2014, στις 11.59 μ.μ. (ώρα κεντρικής Ευρώπης). Όπως δήλωσε η Christine Graeff, επικεφαλής της Γενικής Διεύθυνσης Επικοινωνίας και Γλωσσικών Υπηρεσιών της Ευρωπαϊκής Κεντρικής Τράπεζας, «το ευρώ είναι το πιο ευδιάκριτο και διεθνώς αναγνωρίσιμο σύμβολο της ενωμένης Ευρώπης. Πράγματι, 334 εκατομμύρια άνθρωποι χρησιμοποιούν καθημερινά τα τραπεζογραμμάτια ευρώ. Αυτό το παιχνίδι μας υπενθυμίζει με ευχάριστο τρόπο ότι αξίζει να τα κοιτάμε πιο προσεκτικά».  Το παιχνίδι (συμπεριλαμβανομένων των όρων συμμετοχής στον διαγωνισμό) είναι διαθέσιμο στον δικτυακό τόπο www.nea-trapezogrammatia-euro.eu. Για περισσότερες πληροφορίες, μπορείτε να επικοινωνείτε με την κ. Elodie Lafitte Nowodazkij, στο τηλ. +49 69 1344 7390.