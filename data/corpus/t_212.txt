Το νέο τραπεζογραμμάτιο των 5 ευρώ, το πρώτο της σειράς «Ευρώπη», τέθηκε σήμερα σε κυκλοφορία στις χώρες της ζώνης του ευρώ.  Με την ευκαιρία αυτή, πραγματοποιήθηκε σύντομη εκδήλωση την οποία διοργάνωσε ο Διοικητής της Národná banka Slovenska, Jozef Makúch, στην Μπρατισλάβα, πρωτεύουσα της Σλοβακίας, όπου έλαβε χώρα και η συνεδρίαση του Διοικητικού Συμβουλίου. Μια ομάδα παιδιών της «γενιάς του ευρώ», δηλαδή παιδιών που δεν έχουν γνωρίσει άλλο νόμισμα από το ευρώ, έδωσαν στα μέλη του Διοικητικού Συμβουλίου από μία διάφανη θήκη σε σχήμα αστεριού με το νέο τραπεζογραμμάτιο των 5 ευρώ στο εσωτερικό της. Ο Πρόεδρος της ΕΚΤ, Mario Draghi, προσέφερε σε κάθε παιδί ένα νέο τραπεζογραμμάτιο των 5 ευρώ με την ιδιόχειρη υπογραφή του.  Για την ανάπτυξη του νέου τραπεζογραμματίου των 5 ευρώ αξιοποιήθηκε η τεχνολογική πρόοδος η οποία σημειώθηκε στον τομέα της παραγωγής τραπεζογραμματίων κατά το διάστημα που μεσολάβησε από την εισαγωγή της πρώτης σειράς τραπεζογραμματίων το 2002. Στο νέο τραπεζογραμμάτιο έχουν ενσωματωθεί καινούργια και ενισχυμένα χαρακτηριστικά ασφαλείας. Στο υδατογράφημα και στο ολόγραμμα εμφανίζεται μια προσωπογραφία της Ευρώπης, μιας μορφής της ελληνικής μυθολογίας, από την οποία προήλθε και η ονομασία της νέας σειράς τραπεζογραμματίων. Ιδιαίτερα χαρακτηριστικά του ευδιάκριτου «αριθμού με βαθυπράσινο χρώμα» είναι η εναλλαγή από βαθύ πράσινο σε βαθύ μπλε, καθώς και μια αίσθηση κίνησης του φωτός από πάνω προς τα κάτω και αντίστροφα. Με τη βοήθεια μικρών ανάγλυφων γραμμών στην αριστερή και τη δεξιά άκρη του τραπεζογραμματίου διευκολύνεται η αναγνώρισή του, ιδίως από άτομα με προβλήματα όρασης. Όλα αυτά τα χαρακτηριστικά ασφαλείας είναι ορατά στην πρόσθια όψη του νέου τραπεζογραμματίου και η επαλήθευσή τους γίνεται εύκολα με τρεις απλούς ελέγχους: έλεγχο με την αφή, οπτικό έλεγχο και εξέταση υπό γωνία. Τα χαρακτηριστικά αυτά προβλέπεται ότι θα ενσωματωθούν σε όλα τα τραπεζογραμμάτια της σειράς «Ευρώπη». Η δεύτερη ονομαστική αξία της νέας σειράς που θα τεθεί σε κυκλοφορία είναι τα 10 ευρώ, ενώ οι υπόλοιπες θα ακολουθήσουν στη διάρκεια των επόμενων ετών.  Στον δικτυακό τόπο της ΕΚΤ και στον δικτυακό τόπο www.neoprosopotoueuro.eu παρέχονται φωτογραφίες και οπτικοακουστικό υλικό από την εκδήλωση καθώς και περισσότερες πληροφορίες για το νέο τραπεζογραμμάτιο, μαζί με βίντεο που παρουσιάζουν τα χαρακτηριστικά ασφαλείας του. Το διαδραστικό παιχνίδι «Euro Cash Academy», μέσα από το οποίο μπορεί κανείς να γνωρίσει καλύτερα το νέο τραπεζογραμμάτιο των 5 ευρώ αλλά και τις υπόλοιπες ονομαστικές αξίες, είναι διαθέσιμο σε 22 γλώσσες της Ευρωπαϊκής Ένωσης στους δύο προαναφερόμενους δικτυακούς τόπους αλλά και ως εφαρμογή για έξυπνα κινητά (smartphones).