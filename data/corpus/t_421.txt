Η Ευρωπαϊκή Κεντρική Τράπεζα (ΕΚΤ) δημοσιεύει σήμερα τις τροποποιήσεις του εγγράφου «Η εφαρμογή της νομισματικής πολιτικής στη ζώνη του ευρώ: Γενική τεκμηρίωση για τα μέσα και τις διαδικασίες νομισματικής πολιτικής του Ευρωσυστήματος» (στο εξής «Γενική τεκμηρίωση»), προκειμένου να διασαφηνίσει τα κριτήρια βάσει των οποίων αξιολογείται η καταλληλότητα τίτλων που εξασφαλίζονται από περιουσιακά στοιχεία προς χρήση στις πιστοδοτικές πράξεις του Ευρωσυστήματος. Στο παρελθόν, το Ευρωσύστημα δεν είχε εφαρμόσει ειδικά κριτήρια καταλληλότητας για τίτλους που εξασφαλίζονται από περιουσιακά στοιχεία, οι οποίοι ανήκουν στην κατηγορία των χρεογράφων. Αντιθέτως, είχε ερμηνεύσει ότι το γενικό κριτήριο καταλληλότητας για τα περιουσιακά στοιχεία πρώτης βαθμίδας που όριζε ότι τα χρεόγραφα πρέπει να διαθέτουν «προκαθορισμένο και άνευ αιρέσεων κεφάλαιο» απέκλειε τους εξασφαλιζόμενους από περιουσιακά στοιχεία τίτλους στους οποίους ο πιστωτικός κίνδυνος είχε μεταβιβαστεί σε φορείς ειδικού σκοπού με τη χρήση πιστωτικών παραγώγων. Κατά συνέπεια, οι τροποποιήσεις ενσωματώθηκαν, προκειμένου να αυξήσουν τη συνολική διαφάνεια του πλαισίου σύστασης ασφαλειών με τον καθορισμό σαφών κριτηρίων που πρέπει να πληρούν οι εξασφαλιζόμενοι από περιουσιακά στοιχεία τίτλοι πέραν των κριτηρίων που εφαρμόζονται στα χρεόγραφα γενικά. Λόγω της ενσωμάτωσης των νέων κριτηρίων, αποφασίστηκε επίσης ότι η υποχρέωση «προκαθορισμένου και άνευ αιρέσεων κεφαλαίου» δεν θα εφαρμόζεται πλέον στους τίτλους που εξασφαλίζονται από περιουσιακά στοιχεία. Αυτό οφείλεται στο ότι το κεφάλαιο όλων των τίτλων που εξασφαλίζονται από περιουσιακά στοιχεία εξαρτάται συνήθως από την απόδοση των υποκείμενων περιουσιακών στοιχείων.  Τα νέα κριτήρια αφορούν τις ακόλουθες πέντε πτυχές:    Πρέπει να σημειωθεί, ωστόσο, ότι τα παραπάνω κριτήρια, καθώς και η απαλλαγή από την υποχρέωση «προκαθορισμένου και άνευ αιρέσεων κεφαλαίου» δεν εφαρμόζονται σε καλυμμένα τραπεζικά ομόλογα που εκδίδονται σύμφωνα με το άρθρο 22, παράγραφος 4 της οδηγίας για τους ΟΣΕΚΑ (85/611/EΟΚ, όπως τροποποιήθηκε). Η Γενική Τεκμηρίωση με τις παραπάνω τροποποιήσεις αποτελεί παράρτημα της κατευθυντήριας γραμμής EΚΤ/2005/17 που τροποποιεί την κατευθυντήρια γραμμή EΚΤ/2000/7 σχετικά με τα μέσα και τις διαδικασίες νομισματικής πολιτικής του Ευρωσυστήματος. Η τροποποιητική κατευθυντήρια γραμμή εκδόθηκε από το Διοικητικό Συμβούλιο της ΕΚΤ και οι τροποποιήσεις αρχίζουν να ισχύουν από την 1η Μαΐου 2006. Οι τίτλοι που εξασφαλίζονται από περιουσιακά στοιχεία, οι οποίοι είναι κατάλληλοι σύμφωνα με την κατευθυντήρια γραμμή EΚΤ/2005/2 αλλά δεν πληρούν τα παραπάνω κριτήρια, εξακολουθούν να θεωρούνται κατάλληλοι για μεταβατική περίοδο που λήγει στις 15 Οκτωβρίου 2006.  ---------------- Το Διοικητικό Συμβούλιο αποφάσισε επίσης ότι τα μερίδια των γαλλικών fonds communs de créances (FCCs) στον κατάλογο περιουσιακών στοιχείων της πρώτης βαθμίδας θα εξακολουθήσουν να θεωρούνται κατάλληλα για μεταβατική περίοδο που λήγει στις 30 Δεκεμβρίου 2008.