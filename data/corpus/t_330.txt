Στην έκτη έκθεση προόδου σχετικά με τον Ενιαίο Χώρο Πληρωμών σε Ευρώ (Single Euro Payments Area - SEPA), η οποία δημοσιεύεται σήμερα, το Διοικητικό Συμβούλιο της ΕΚΤ εξέφρασε την ικανοποίησή του για την εμφανή πρόοδο που έχει συντελεστεί, ταυτόχρονα όμως τόνισε ότι επείγει η εκτέλεση περαιτέρω εργασιών, προκειμένου να διασφαλιστεί η επιτυχία του SEPA. Η έκτη έκθεση προόδου περιλαμβάνει επίσης έναν κατάλογο με «Δέκα ορόσημα για την υλοποίηση και την μετάπτωση στον SEPA».  Πολλές νέες εξελίξεις έχουν σημειωθεί από τη δημοσίευση της πέμπτης έκθεσης προόδου τον Ιούλιο του 2007. Η επιτυχής έναρξη λειτουργίας του SEPA τον Ιανουάριο του 2008 αποτέλεσε σημαντικότατο επίτευγμα. Με την εισαγωγή του συστήματος μεταφοράς πιστώσεων του SEPA (SEPA Credit Transfer - SCT), στις 28 Ιανουαρίου 2008, υλοποιήθηκαν τα πρώτα οφέλη του SEPA για τις τράπεζες και, ακόμη περισσότερο, για τους τελικούς χρήστες των υπηρεσιών πληρωμών. Εκπονήθηκαν και δημοσιεύθηκαν εθνικά σχέδια υλοποίησης και μετάπτωσης στον SEPA. Τα περισσότερα αυτοματοποιημένα συστήματα εκκαθάρισης που επεξεργάζονταν μεταφορές πιστώσεων σε ευρώ έχουν πλέον τη δυνατότητα να επεξεργάζονται μεταφορές πιστώσεων SEPA. Τον Ιανουάριο του 2008 ο SEPA άρχισε να ισχύει και για τις πληρωμές με κάρτα, ωστόσο απαιτούνται περαιτέρω προσπάθειες στον τομέα αυτόν προκειμένου να επιτευχθούν οι στόχοι του SEPA, για παράδειγμα, η δημιουργία τουλάχιστον ενός πρόσθετου ευρωπαϊκού συστήματος καρτών. Οι προετοιμασίες για το τρίτο μέσο πληρωμών, την άμεση χρέωση του SEPA (SEPA Direct Debit - SDD), συνεχίστηκαν κατά το περασμένο έτος και οδήγησαν στην υιοθέτηση των κανονισμών. Η έναρξη του συστήματος άμεσης χρέωσης του SEPA έχει προγραμματιστεί για την 1η Νοεμβρίου 2009. Εντούτοις, για την έναρξη λειτουργίας αυτού του σημαντικού μέσου, πρέπει ο τραπεζικός τομέας και οι οικείες αρχές ανταγωνισμού να αποσαφηνίσουν μεταξύ τους τα πιθανά διατραπεζικά υποδείγματα τιμολόγησης. Η επίλυση του ζητήματος αυτού αποτελεί επιτακτική ανάγκη. Τέλος, έχει συντελεστεί σημαντική πρόοδος στους τομείς των ηλεκτρονικών πληρωμών και των πληρωμών μέσω κινητού τηλεφώνου.  Τα ζητήματα που απαιτούν σήμερα προσεκτικότερη αντιμετώπιση είναι: α) η έγκαιρη έναρξη λειτουργίας του συστήματος άμεσης χρέωσης του SEPA την 1η Νοεμβρίου 2009, β) η δημιουργία πρόσθετου ευρωπαϊκού συστήματος καρτών και γ) μέτρα που θα ενισχύουν τη μετάπτωση στο σύστημα μεταφοράς πιστώσεων και στο σύστημα άμεσης χρέωσης του SEPA, συμπεριλαμβανομένου του καθορισμού μιας ρεαλιστικής αλλά και φιλόδοξης ημερομηνίας λήξης των εθνικών μεταφορών πιστώσεων και άμεσων χρεώσεων. Τα κυριότερα μηνύματα της έκθεσης αυτής, στα οποία θα πρέπει να στηριχθεί η αγορά ούτως ώστε να εξασφαλίσει την επιτυχία του SEPA, είναι τα ακόλουθα:   Η έκθεση δεν απευθύνεται μόνο στις τράπεζες και στα μελλοντικά ιδρύματα πληρωμών, αλλά και σε όλα τα ενδιαφερόμενα μέρη, όπως εταιρείες, δημόσια διοίκηση, έμποροι και καταναλωτές. Η έκθεση, η οποία δημοσιεύεται σήμερα στα Αγγλικά, θα είναι προσεχώς διαθέσιμη και σε άλλες επίσημες γλώσσες της Ευρωπαϊκής Ένωσης.