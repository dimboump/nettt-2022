Την Ευρωπαϊκή Κεντρική Τράπεζα (ΕΚΤ) επισκέφθηκε σήμερα ο Πρωθυπουργός της Ελληνικής Δημοκρατίας Κώστας Καραμανλής. Τον Πρωθυπουργό συνόδευαν η Υπουργός Εξωτερικών Ντόρα Μπακογιάννη, ο Υπουργός Οικονομίας και Οικονομικών Γιώργος Αλογοσκούφης, ο Υπουργός Επικρατείας Θεόδωρος Ρουσόπουλος, ο Διοικητής της Τράπεζας της Ελλάδος Γιώργος Προβόπουλος και η Α.Ε. Τάσος Κριεκούκης, Πρέσβης της Ελλάδας στη Γερμανία. Κατά την επίσκεψη αυτή, ο Πρωθυπουργός και η αντιπροσωπεία του συναντήθηκαν με τον Πρόεδρο της ΕΚΤ Ζαν Κλοντ Τρισέ, τον Αντιπρόεδρο της ΕΚΤ Λουκά Παπαδήμο και άλλα μέλη της Εκτελεστικής Επιτροπής της ΕΚΤ για να συζητήσουν θέματα αμοιβαίου ενδιαφέροντος. Μεταξύ των θεμάτων που συζητήθηκαν ήταν η αναταραχή στις χρηματοπιστωτικές αγορές και η τρέχουσα κατάσταση της οικονομίας σε παγκόσμιο επίπεδο, καθώς και στη ζώνη του ευρώ και στην Ελλάδα.