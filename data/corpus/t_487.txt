Μια διεθνής επιτροπή υπό την προεδρία του Αντιπροέδρου της ΕΚΤ, Λουκά Παπαδήμου, επέλεξε σήμερα τα τρία νικητήρια σχέδια στο πλαίσιο του διεθνούς πολεοδομικού και αρχιτεκτονικού διαγωνισμού για τις νέες κτιριακές εγκαταστάσεις της ΕΚΤ στη Φραγκφούρτη, στη Γερμανία. Έτσι ολοκληρώθηκε η δεύτερη και τελική φάση του διαγωνισμού. Τα βραβεία απονέμονται ως εξής:  1ο βραβείο: Coop Himmelb(l)au, Βιέννη, Αυστρία  Το σχέδιο αυτό συνδυάζει με έξυπνο τρόπο το παλαιό με το καινούργιο, προσδίδοντας στην κατασκευή μορφή γλυπτού. Το συγκρότημα κτιρίων αποτελείται από τρία βασικά τμήματα: τη Grossmarkthalle, ένα “groundscraper” (παράλληλος προς το έδαφος «ουρανοξύστης») και πολυγωνικούς δίδυμους πύργους. Στην προκαταρκτική μελέτη της πρώτης φάσης, το ένα άκρο του groundscraper προεκτεινόταν πάνω από το δρόμο κατά μήκος του ποταμού, ενώ το άλλο έτεμνε τη Grossmarkthalle. Στη μελέτη της δεύτερης φάσης, το κτίσμα αυτό εκτείνεται παράλληλα προς τη Grossmarkthalle, αφήνοντας ανέπαφο το ιστορικό κτίριο. Η Grossmarkthalle λειτουργεί ως κύρια είσοδος και χώρος υποδοχής της ΕΚΤ και συνδέεται με τους δύο πύργους των γραφείων μέσω του συνεδριακού κέντρου που βρίσκεται στο groundscraper. Το σχέδιο διακρίνεται από λιτότητα και λειτουργικότητα ως προς τη σύλληψή του.  2ο βραβείο: ASP Schweger Assoziierte, Βερολίνο, Γερμανία  Η εναέρια γέφυρα δημιουργεί αντίθεση με τη Grossmarkthalle χωρίς να επισκιάζει το ιστορικό αυτό κτίριο, το οποίο διατηρεί το χαρακτήρα του, παρόλο που η οροφή του αντικαθίσταται από υαλοκατασκευή. Η πρωτοποριακή αυτή σύλληψη θα δημιουργήσει ένα θεαματικό αποτέλεσμα, καθώς τα κατακόρυφα κτίρια επικοινωνούν μεταξύ τους με ένα αίθριο που λειτουργεί ως είσοδος και με την υπερυψωμένη επίπεδη επιφάνεια. Ένας πρόσθετος πύργος αποτελεί την προτεινόμενη επιλογή για ενδεχόμενη μελλοντική προέκταση του συγκροτήματος.   3ο βραβείο: 54f architekten / T. R. Hamzah & Yeang, Darmstadt, Γερμανία / Selangor, Μαλαισία  To σχέδιο αυτό προεκτείνει τη ρυμοτομική γραμμή στο χώρο των νέων εγκαταστάσεων, διαμορφώνοντας έτσι διαφορετικούς υπαίθριους χώρους και δημιουργώντας ποικίλα αρχιτεκτονικά στοιχεία. Δύο διαφορετικοί ορθογώνιοι πύργοι θα ανεγερθούν στη νότια πλευρά της Grossmarkthalle, προκειμένου να «εμπλουτίσουν τη σημερινή εικόνα της πόλης». Η έννοια του ανοιχτού χώρου έχει αναπτυχθεί ιδιαιτέρως. Χώροι εργασίας υψηλής ποιότητας λαμβάνουν υπόψη τις ενεργειακές και περιβαλλοντικές παραμέτρους. Το σχέδιο αξιοποιεί σωστά το χώρο, ενώ οι διαστάσεις των νέων κτιρίων δεν επισκιάζουν τη Grossmarkthalle. Επίσης, το σχέδιο ενσωματώνεται επιτυχώς στη γύρω περιοχή και ανταποκρίνεται σε πολλές από τις απαιτήσεις του προγράμματος λειτουργικότητας. Ο διαγωνισμός, ο οποίος προκηρύχθηκε το Νοέμβριο του 2002 (βλ. δελτίο Τύπου της ΕΚΤ της 26ης Νοεμβρίου 2002), διεξήχθη με τη μορφή κλειστής διαδικασίας σε δύο φάσεις, κατόπιν προεπιλογής 80 υποψηφίων που πληρούσαν τα σχετικά κριτήρια (βλ. δελτίο Τύπου της ΕΚΤ της 7ης Απριλίου 2003). Επιπλέον, είχε προβλεφθεί προαιρετική φάση αναθεώρησης. Μέχρι τις 7 Ιουλίου 2003, προθεσμία που είχε οριστεί για την πρώτη φάση, 71 από τους 80 υποψηφίους είχαν υποβάλει προκαταρκτικές μελέτες. Στις 28 και 29 Αυγούστου 2003 η επιτροπή επέλεξε 12 υποψηφίους για τη δεύτερη φάση. Αυτή ξεκίνησε στις 15 Σεπτεμβρίου 2003 και οι 12 αρχιτέκτονες κλήθηκαν να υποβάλουν τις αναλυτικές μελέτες τους μέχρι τις 12 Δεκεμβρίου 2003. Η επιτροπή αξιολόγησε τις 12 αναλυτικές μελέτες με βάση τα ακόλουθα κριτήρια:   Στη διάρκεια της φάσης αναθεώρησης που θα ακολουθήσει, το Διοικητικό Συμβούλιο της ΕΚΤ θα προσκαλέσει έναν ή περισσότερους από τους βραβευθέντες να επανεξετάσουν τα σχέδιά τους και ένα τελικό σχέδιο θα συμφωνηθεί σε συνεργασία με την ΕΚΤ και το Δήμο της Φραγκφούρτης. Αφού ολοκληρωθεί και αυτή η φάση, το Διοικητικό Συμβούλιο της ΕΚΤ θα αναθέσει τη σύμβαση για το σχεδιασμό των νέων κτιριακών εγκαταστάσεων της ΕΚΤ σε έναν από τους τρεις βραβευθέντες αρχιτέκτονες.  Από τις 21 Φεβρουαρίου έως τις 14 Μαρτίου 2004 το Γερμανικό Μουσείο Αρχιτεκτονικής (Deutsches Architektur Museum) στη Φραγκφούρτη θα φιλοξενήσει έκθεση όλων των μελετών της πρώτης και της δεύτερης φάσης. Μια ειδική παρουσίαση για τα μέσα ενημέρωσης έχει προγραμματιστεί για τις 20 Φεβρουαρίου 2004, στις 11.00 π.μ.  Για περισσότερες λεπτομέρειες σχετικά με τα βραβευθέντα σχέδια, καθώς και για φωτογραφίες των μακετών, μπορείτε να ανατρέξετε στο δικτυακό τόπο της ΕΚΤ.