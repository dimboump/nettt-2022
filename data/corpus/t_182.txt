EMBARGOΑπαγόρευση δημοσίευσης πριν από τις 11.30 ώρα Κεντρικής Ευρώπης της Δευτέρας 13 Ιανουαρίου 2014      Το τραπεζογραμμάτιο των 10 ευρώ της νέας σειράς «Ευρώπη» θα τεθεί σε κυκλοφορία στις 23 Σεπτεμβρίου 2014. Αυτό σημαίνει ότι όλοι οι ενδιαφερόμενοι φορείς θα έχουν αρκετό χρόνο να προετοιμαστούν για μια ομαλή μετάβαση.  Το νέο τραπεζογραμμάτιο των 10 ευρώ θα αναγνωρίζεται εύκολα καθώς το σχέδιο του είναι παρόμοιο με το σχέδιο του αντίστοιχου τραπεζογραμματίου της πρώτης σειράς. Για τον σχεδιασμό του έχει αξιοποιηθεί η τεχνολογική πρόοδος στον τομέα της παραγωγής τραπεζογραμματίων. Έτσι, το τραπεζογραμμάτιο είναι ακόμη ασφαλέστερο έναντι της παραχάραξης αλλά και πολύ πιο ανθεκτικό. Η εισαγωγή των τραπεζογραμματίων της σειράς «Ευρώπη» θα γίνει σταδιακά στη διάρκεια αρκετών ετών. Τα τραπεζογραμμάτια ευρώ αποτελούν απτό σύμβολο της Ευρωπαϊκής Ένωσης. Επί του παρόντος, 334 εκατομμύρια άνθρωποι σε 18 χώρες χρησιμοποιούν το ευρώ.   Σήμερα, ο Yves Mersch, μέλος της Εκτελεστικής Επιτροπής της ΕΚΤ, παρουσίασε επισήμως το νέο τραπεζογραμμάτιο των 10 ευρώ και ανακοίνωσε ότι θα τεθεί σε κυκλοφορία στις 23 Σεπτεμβρίου 2014. Μεταξύ άλλων, ο κ. Mersch δήλωσε: «Δώδεκα χρόνια αφότου τέθηκαν σε κυκλοφορία τα τραπεζογραμμάτια και τα κέρματα ευρώ, είναι εύκολο να θεωρούμε το ευρώ δεδομένο και να ξεχνάμε πόσο φιλόδοξο, στην ουσία τολμηρό, εγχείρημα ήταν η εισαγωγή του. Το ενιαίο νόμισμα βοήθησε να έρθουν κοντά εκατομμύρια Ευρωπαίοι, με σεβασμό στη διαφορετικότητά μας, και τα τραπεζογραμμάτια και τα κέρματα αποτελούν απτό σύμβολο της αποφασιστικότητάς μας να στηρίξουμε την Ευρωπαϊκή Ένωση. Όταν λέμε “Ευρώ. Το δικό μας νόμισμα”, το εννοούμε πραγματικά!».  Το νέο τραπεζογραμμάτιο των 10 ευρώ έχει κοινά στοιχεία με εκείνο που εκδόθηκε για πρώτη φορά το 2002. Έχει όμως αποκτήσει νέα εμφάνιση και ορισμένα νέα και ενισχυμένα χαρακτηριστικά ασφαλείας. Για παράδειγμα, όπως και το νέο τραπεζογραμμάτιο των 5 ευρώ, περιλαμβάνει μια προσωπογραφία της Ευρώπης – μιας μορφής της ελληνικής μυθολογίας από την οποία προέρχεται και το όνομα της ηπείρου μας – στο ολόγραμμα και στο υδατογράφημα.  Στη διάρκεια της επίσημης παρουσίασης, ο κ. Mersch σχολίασε επίσης: «Σήμερα μας δίνεται η ευκαιρία να τονίσουμε πόσο σημαντικό είναι να διατηρείται η εμπιστοσύνη των ανθρώπων στο ευρώ. Ένας από τους βασικούς λόγους για την εισαγωγή της νέας σειράς τραπεζογραμματίων είναι να διασφαλίσουμε ότι όλοι όσοι τα χρησιμοποιούν μπορούν να συνεχίσουν να το κάνουν υπό συνθήκες απόλυτης εμπιστοσύνης». Όπως και τα τραπεζογραμμάτια της πρώτης σειράς, η γνησιότητα του νέου τραπεζογραμματίου των 10 ευρώ θα επαληθεύεται πολύ εύκολα με την αφή αλλά και οπτικά, με τη μέθοδο των τριών ελέγχων: «έλεγχος με την αφή, οπτικός έλεγχος, εξέταση υπό γωνία». Εκτός από την προσωπογραφία της Ευρώπης στο ολόγραμμα και στο υδατογράφημα, τα τραπεζογραμμάτια περιλαμβάνουν έναν αριθμό με βαθυπράσινο χρώμα, ο οποίος αλλάζει χρώμα από βαθύ πράσινο σε βαθύ μπλε όταν το τραπεζογραμμάτιο παρατηρείται υπό γωνία. Χάρη στη νέα προστατευτική επίστρωση που διαθέτουν, τα τραπεζογραμμάτια των 5 και των 10 ευρώ της σειράς «Ευρώπη» είναι ανθεκτικότερα στη φθορά. Με άλλα λόγια, δεν θα χρειάζεται να αντικαθίστανται τόσο συχνά, πράγμα που θα συμβάλει στη μείωση του κόστους αλλά και των περιβαλλοντικών επιπτώσεων. Με την πάροδο του χρόνου, το Ευρωσύστημα θα αναβαθμίσει σταδιακά, κατά αύξουσα ονομαστική αξία, όλα τα τραπεζογραμμάτια ευρώ.  Το Ευρωσύστημα λαμβάνει μέτρα για να στηρίξει τη διαδικασία προσαρμογής των μηχανημάτων επεξεργασίας μετρητών και των συσκευών εξακρίβωσης της γνησιότητας μέχρι την ημερομηνία εισαγωγής του νέου τραπεζογραμματίου τον Σεπτέμβριο. Οι κάτοχοι τέτοιου εξοπλισμού καλούνται να επικοινωνήσουν με τους κατασκευαστές ή τους προμηθευτές τους το συντομότερο δυνατόν προκειμένου να προετοιμαστούν για το νέο τραπεζογραμμάτιο των 10 ευρώ (βλ. http://www.nea-trapezogrammatia-euro.eu/Άμεση-πρόσβαση/Συνεργάτες).  Για περισσότερες πληροφορίες, μπορείτε να απευθύνεστε στην κα. Elodie Lafitte Nowodazkij, τηλ. +49 69 1344 7390.