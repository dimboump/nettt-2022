EMBARGOΑπαγόρευση δημοσίευσης πριν από τις 11.00 ώρα Κεντρικής Ευρώπης της Παρασκευής 7 Φεβρουαρίου 2014      Το σχέδιο κανονισμού για το πλαίσιο του ΕΕΜ περιγράφει τους όρους συνεργασίας μεταξύ της ΕΚΤ και των εθνικών αρμόδιων αρχών (ΕΑΑ). Το τελικό κείμενο του κανονισμού θα έχει δημοσιευθεί έως τις 4 Μαΐου 2014. Η ΕΚΤ θα αναλάβει πλήρως τα εποπτικά της καθήκοντα στις 4 Νοεμβρίου 2014.  Η Ευρωπαϊκή Κεντρική Τράπεζα (ΕΚΤ) δημοσίευσε σήμερα σχέδιο κανονισμού της ΕΚΤ για το πλαίσιο του Ενιαίου Εποπτικού Μηχανισμού (ΕΕΜ) προς δημόσια διαβούλευση. Το εν λόγω σχέδιο κανονισμού θέτει τις βάσεις για τη λειτουργία του ΕΕΜ από τη στιγμή που θα μεταβιβαστεί σε αυτόν η αρμοδιότητα εποπτείας των τραπεζών της ζώνης του ευρώ τον Νοέμβριο του 2014. Η δημόσια διαβούλευση αρχίζει σήμερα και θα έχει διάρκεια τεσσάρων εβδομάδων έως τις 7 Μαρτίου 2014. Το σχέδιο κανονισμού για το πλαίσιο περιγράφει τους κανόνες και τις διαδικασίες που διέπουν τις ακόλουθες πτυχές:  την αξιολόγηση της σημασίας μιας τράπεζας προκειμένου να καθοριστεί αν θα υπάγεται σε άμεση ή έμμεση εποπτεία της ΕΚΤ, τη συνολική επίβλεψη του συστήματος εκ μέρους της ΕΚΤ, τη συνεργασία μεταξύ της ΕΚΤ και των ΕΑΑ με σκοπό τη διασφάλιση της ομαλής λειτουργίας του ΕΕΜ, το γλωσσικό καθεστώς για τις διάφορες διαδικασίες εντός του ΕΕΜ, τις γενικές αρχές για τη διενέργεια των εποπτικών διαδικασιών από την ΕΚΤ, τις διαδικασίες που αφορούν τα μικροπροληπτικά και τα μακροπροληπτικά καθήκοντα του ΕΕΜ, τις ρυθμίσεις για τη στενή συνεργασία με χώρες των οποίων το νόμισμα δεν είναι το ευρώ, τις διοικητικές κυρώσεις για παραβάσεις της σχετικής νομοθεσίας.  Στον δικτυακό τόπο της ΕΚΤ δημοσιεύθηκε το έγγραφο της διαβούλευσης, το οποίο περιλαμβάνει το σχέδιο κανονισμού για το πλαίσιο και σχετική αιτιολογική έκθεση, καθώς και ένα έγγραφο με ερωτήσεις και απαντήσεις επί του θέματος. Η ΕΚΤ θα διοργανώσει επίσης δημόσια συζήτηση σχετικά με το έγγραφο της διαβούλευσης στις 19 Φεβρουαρίου 2014 στις εγκαταστάσεις της, στη Φρανκφούρτη. Η δημόσια συζήτηση θα αναμεταδοθεί ζωντανά μέσω διαδικτύου και το υλικό της αναμετάδοσης θα εξακολουθήσει να είναι διαθέσιμο στον δικτυακό τόπο της ΕΚΤ και μετά το πέρας της εκδήλωσης. Για πληροφορίες σχετικά με τη συμμετοχή στη συζήτηση και τον τρόπο υποβολής σχολίων στο έγγραφο της διαβούλευσης μπορείτε να συμβουλευθείτε την ενότητα «Τραπεζική εποπτεία» του δικτυακού τόπου της ΕΚΤ.  Μετά το πέρας της δημόσιας διαβούλευσης, η ΕΚΤ θα δημοσιεύσει τα σχόλια που θα έχει λάβει από τους ενδιαφερόμενους φορείς μαζί με αξιολόγηση και περίληψη των απαντήσεών της. Στη συνέχεια, το Εποπτικό Συμβούλιο θα ετοιμάσει τον κανονισμό της ΕΚΤ για το πλαίσιο του ΕΕΜ και θα τον υποβάλει στο Διοικητικό Συμβούλιο προς έγκριση. Σύμφωνα με τις διατάξεις του κανονισμού που θεσπίζει τον ΕΕΜ, η τελική εκδοχή του κανονισμού της ΕΚΤ για το πλαίσιο του ΕΕΜ πρέπει να έχει δημοσιευθεί έως τις 4 Μαΐου 2014. Για περισσότερες πληροφορίες μπορείτε να απευθύνεστε στον κ. Rolf Benders, τηλ.: +49 69 1344 6925.