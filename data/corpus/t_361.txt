Τη Δευτέρα 29 Οκτωβρίου 2007, στο πλαίσιο του προγράμματος της Ευρωπαϊκής Κεντρικής Τράπεζας «Μέρες Πολιτισμού» - Ελλάδα 2007, η Ευρωπαϊκή Κεντρική Τράπεζα (ΕΚΤ) θα εγκαινιάσει την έκθεση φωτογραφίας με τίτλο « Ετήσιος Διαγωνισμός Φωτογραφίας της ΕΚΤ 2007: ‘Η Ελλάδα σήμερα’» και θα απονείμει το βραβείο φωτογραφίας του διαγωνισμού στον Βαγγέλη Γεώργα (1ο βραβείο), τη Μυρτώ Παπαδοπούλου (2ο βραβείο) και την Αγγελική Σβορώνου (3ο βραβείο). Από το 2004, η ΕΚΤ καλεί νέους φωτογράφους να παρουσιάσουν τη δική τους άποψη για τη χώρα στην οποία ζουν. Ο ετήσιος διαγωνισμός φωτογραφίας επικεντρώνεται κάθε χρόνο στη χώρα στην οποία είναι αφιερωμένες οι «Μέρες Πολιτισμού». «Η Ελλάδα σήμερα» ήταν επομένως το θέμα του διαγωνισμού που διοργάνωσε η ΕΚΤ σε συνεργασία με την Τράπεζα της Ελλάδος την άνοιξη του 2007. Στο διαγωνισμό μπορούσαν να συμμετάσχουν φωτογράφοι ελληνικής ιθαγένειας έως 35 ετών.  Οι υποβληθείσες φωτογραφίες αξιολογήθηκαν από μια κριτική επιτροπή στην οποία συμμετείχαν οι ακόλουθοι ειδικοί διεθνώς αναγνωρισμένου κύρους: Κωστής Αντωνιάδης, καθηγητής φωτογραφίας στην Αθήνα, Xavier Canonne, διευθυντής του Μουσείου Φωτογραφίας στο Σαρλερουά, Φανή Κωνσταντίνου, επιμελήτρια του Μουσείου Μπενάκη, Γιάννης Δήμου, διευθυντής του πρακτορείου Apeiron Photos, Claudio Hils, υπεύθυνος επικοινωνιακού σχεδιασμού και επιμελητής και Eva Hodek, διευθύντρια του House of Photography στην Πράγα. Η επιτροπή κατάρτισε αρχικά κατάλογο με δέκα υποψηφίους. Στη συνέχεια, επέλεξε από τον κατάλογο αυτό τους τρεις νικητές του Ετήσιου Διαγωνισμού Φωτογραφίας της ΕΚΤ, στο πλαίσιο του οποίου προβλέπονται βραβεία συνολικής αξίας 10.000 ευρώ.  Στις φωτογραφίες των τριών νικητών παρουσιάζεται «Η Ελλάδα σήμερα» από διάφορες οπτικές γωνίες. Η δύναμη των ασπρόμαυρων φωτογραφιών του Βαγγέλη Γεώργα τού εξασφάλισε το πρώτο βραβείο του Ετήσιου Διαγωνισμού Φωτογραφίας της ΕΚΤ 2007. Οι φωτογραφίες του, οι οποίες παρουσιάζουν σκηνές των αθηναϊκών δρόμων, μεταδίδουν τον παλμό της ελληνικής πρωτεύουσας. Οι εκφραστικές φωτογραφίες της Μυρτώς Παπαδοπούλου, νικήτριας του δεύτερου βραβείου, απεικονίζουν τη ζωή των μεταναστών στη Βόρειο Ελλάδα. Το τρίτο βραβείο απενεμήθη στην Αγγελική Σβορώνου, η οποία φωτογραφίζει τις παραλίες με ασυνήθιστο τρόπο, εκφράζοντας μια αρκετά σκεπτικιστική άποψη για την Ελλάδα ως «παράδεισο διακοπών» και για τη σημασία του τουρισμού.  Εκτός από τις φωτογραφίες των τριών νικητών, στην έκθεση θα παρουσιαστούν τα έργα των ακόλουθων συμμετεχόντων: Αγγελική Χρυσανθακοπούλου, Κατερίνα Γάκα, Γιώργος Κορδάκης, Γιώργος Ψάνης, Χρήστος Σωτηρόπουλος, Μιχάλης Σουρλής και Γιώργης Γερόλυμπος. Στο μέλλον θα δημιουργηθεί μια ψηφιακή συλλογή σύγχρονης φωτογραφίας, η οποία θα περιλαμβάνει τα έργα που θα έχουν υποβληθεί στους Ετήσιους Διαγωνισμούς Φωτογραφίας της ΕΚΤ, αποτυπώνοντας έτσι τον πολιτισμικό πλούτο της Ευρώπης μέσα από τα μάτια νέων καλλιτεχνών.       Πληροφορίες σχετικά με την έκθεση:    Ευρωπαϊκή Κεντρική Τράπεζα, Kaiserstrasse 29, 60311 Φραγκφούρτη Η έκθεση θα είναι ανοικτή από τις 31 Οκτωβρίου έως τις 14 Νοεμβρίου. Οι επισκέψεις επιτρέπονται μόνο στο πλαίσιο ξεναγήσεων που θα πραγματοποιούνται κάθε Δευτέρα και Τετάρτη στις 6 μ.μ. Για να εγγραφείτε σε κάποια ξενάγηση, μπορείτε να καλέσετε στον αριθμό +49 69 1344 5555 ή να αποστείλετε e-mail στη διεύθυνση cultural-days@ecb.europa.eu.  Κατάλογος με τα έργα της έκθεσης θα δημοσιευθεί στην αγγλική και ελληνική γλώσσα.  Για περισσότερες πληροφορίες σχετικά με τις εκδηλώσεις του προγράμματος «Μέρες Πολιτισμού» της Ευρωπαϊκής Κεντρικής Τράπεζας – Ελλάδα 2007, μπορείτε να επισκεφθείτε την ιστοσελίδα www.ecb.europa.eu/kulturtage.       Υπεύθυνοι επικοινωνίας:    Κα Regina K. Schüller, προϊσταμένη του Τμήματος Τύπου και Ενημέρωσης  Τηλ.: + 49 69-1344 7457, Φαξ: + 49 69 1344 7404, e-mail: regina.schuller@ecb.europa.eu Eszter Miltényi, υπεύθυνος Τύπου  Τηλ.: + 49 69-1344 8034, Φαξ: + 49 69 1344 7404, e-mail: eszter.miltenyi@ecb.europa.eu Μπορείτε να προμηθευτείτε φωτογραφίες για δημοσιογράφους αποστέλλοντας e-mail στη διεύθυνση: photoaward@ecb.europa.eu.