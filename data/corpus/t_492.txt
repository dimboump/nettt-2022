Το δεύτερο εξάμηνο του 2003 αποσύρθηκαν από την κυκλοφορία 311.925 πλαστά τραπεζογραμμάτια ευρώ συνολικά. (Στον αριθμό αυτό συμπεριλαμβάνονται τραπεζογραμμάτια που εντοπίστηκαν σε χώρες τόσο εντός όσο και εκτός της ζώνης του ευρώ.)    Το σύνολο αντιπροσωπεύει αύξηση κατά 30% σε σχέση με το πρώτο εξάμηνο του 2003, όταν ο ρυθμός αύξησης έναντι του προηγούμενου εξαμήνου ανερχόταν στο 59%. Ο συνολικός αριθμός πλαστών τραπεζογραμματίων που αποσύρθηκαν από την κυκλοφορία καθ’ όλη τη διάρκεια του έτους (551.287) ήταν χαμηλότερος κατά 20% περίπου από το συνολικό αριθμό πλαστών τραπεζογραμματίων των εθνικών νομισμάτων που είχαν καταγράψει οι εθνικές κεντρικές τράπεζες της ζώνης του ευρώ το 2001. Τα πλαστά τραπεζογραμμάτια ευρώ μπορούν, στη συντριπτική τους πλειοψηφία, να αναγνωριστούν εύκολα με τις τρεις μεθόδους που περιγράφονται στο ενημερωτικό υλικό του Ευρωσυστήματος (οπτικός έλεγχος, έλεγχος με την αφή, εξέταση υπό γωνία). Η ΕΚΤ συνιστά στους πολίτες να μην ανησυχούν υπερβολικά για το ενδεχόμενο να λάβουν πλαστά τραπεζογραμμάτια, αλλά απλώς να έχουν πάντα στο νου τους ότι κάτι τέτοιο δεν είναι εντελώς απίθανο. Μπορούν να είναι βέβαιοι για την ποιότητα των τραπεζογραμματίων ευρώ και των χαρακτηριστικών ασφαλείας τους. Ακόμη και τα καλοσχεδιασμένα πλαστά τραπεζογραμμάτια μπορούν να εντοπιστούν με προσεκτικό έλεγχο αυτών των χαρακτηριστικών. Ένας άλλος τρόπος επαλήθευσης της γνησιότητας ενός ύποπτου τραπεζογραμματίου είναι η σύγκρισή του με ένα 100% γνήσιο τραπεζογραμμάτιο.  Η ΕΚΤ συνεργάζεται πολύ στενά με την Europol, την Interpol και την Ευρωπαϊκή Επιτροπή για την καταπολέμηση της παραχάραξης. Οποιοσδήποτε εντοπίσει πλαστό τραπεζογραμμάτιο θα πρέπει να το προσκομίσει στην αστυνομία ή στην κεντρική τράπεζα, δίνοντας όσο το δυνατόν περισσότερες πληροφορίες για τις συνθήκες απόκτησής του. Για να γίνει πλήρως κατανοητή η έκταση του φαινομένου της παραχάραξης πρέπει να δοθούν τα ακόλουθα στοιχεία: περίπου 9 δισεκατομμύρια (γνήσια) τραπεζογραμμάτια ευρώ βρίσκονται σε κυκλοφορία και σχεδόν 120 δισεκατομμύρια συναλλαγές σε μετρητά διενεργούνται ετησίως με τραπεζογραμμάτια ευρώ.