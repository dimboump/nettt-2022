Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) ενέκρινε σήμερα τους ελεγχθέντες ετήσιους λογαριασμούς της ΕΚΤ για τη χρήση που έληξε στις 31 Δεκεμβρίου 2005.  Η ΕΚΤ κατέγραψε πλεόνασμα ύψους 992 εκατ. ευρώ το 2005. Ίσο ποσό μεταφέρθηκε σε πρόβλεψη έναντι κινδύνων συναλλάγματος, επιτοκίων και τιμής χρυσού, με αποτέλεσμα το μηδενισμό του δηλωθέντος καθαρού κέρδους. Η πρόβλεψη αυτή θα χρησιμοποιηθεί για την κάλυψη ζημιών που απορρέουν από την έκθεση σε αυτούς τους κινδύνους, ιδίως ζημιών αποτίμησης που δεν καλύπτονται από τους λογαριασμούς αναπροσαρμογής. Το ύψος της θα επανεξετάζεται ετησίως.  Αυτό το αποτέλεσμα συγκρίνεται με καθαρή ζημία ύψους 1.636 εκατ. ευρώ το 2004, η οποία οφειλόταν κυρίως στην ανατίμηση του ευρώ έναντι του δολαρίου ΗΠΑ και του γιεν Ιαπωνίας. Το 2005, το ευρώ υποτιμήθηκε έναντι των νομισμάτων αυτών.  Το κανονικό εισόδημα της ΕΚΤ προέρχεται κυρίως από την επένδυση των συναλλαγματικών διαθεσίμων που κατέχει και του καταβεβλημένου κεφαλαίου της, ύψους 4,1 δισεκ. ευρώ, καθώς και από πιστωτικούς τόκους επί του μεριδίου της (8%) στα κυκλοφορούντα τραπεζογραμμάτια ευρώ. Οι πιστωτικοί τόκοι το 2005 επηρεάστηκαν θετικά από την άνοδο των επιτοκίων επί περιουσιακών στοιχείων εκφρασμένων σε δολάρια ΗΠΑ.  Οι συνολικοί καθαροί πιστωτικοί τόκοι της ΕΚΤ ανήλθαν σε 1.270 εκατ. ευρώ από όλες τις πηγές, έναντι 690 εκατ. ευρώ το 2004. Αν εξαιρεθούν πιστωτικοί τόκοι ύψους 868 εκατ. ευρώ επί του μεριδίου της στα κυκλοφορούντα τραπεζογραμμάτια, οι καθαροί πιστωτικοί τόκοι ανήλθαν σε 402 εκατ. ευρώ, έναντι καθαρών χρεωστικών τόκων ύψους 43 εκατ. ευρώ το 2004. Η ΕΚΤ κατέβαλε τόκους ύψους 710 εκατ. ευρώ στις εθνικές κεντρικές τράπεζες (ΕθνΚΤ) επί των απαιτήσεών τους σε σχέση με τα συναλλαγματικά διαθέσιμα που της διαβίβασαν.  Οι διοικητικές δαπάνες της ΕΚΤ για το προσωπικό, τη μίσθωση κτιρίων, αμοιβές εξωτερικών συνεργατών και άλλα αγαθά και υπηρεσίες ήταν 316 εκατ. ευρώ (340 εκατ. ευρώ το 2004). Οι δαπάνες προσωπικού μειώθηκαν κυρίως λόγω της μεταβολής της λογιστικής μεθόδου που εφαρμόζεται για την αναγνώριση των καθαρών αναλογιστικών κερδών και ζημιών σε σχέση με το πρόγραμμα συνταξιοδότησης του προσωπικού της ΕΚΤ και τις λοιπές παροχές μετά την έξοδο από την υπηρεσία. Αυτή η μείωση αντισταθμίστηκε εν μέρει από την επίδραση την οποία άσκησε στο συνολικό ύψος των μισθών η αύξηση του αριθμού των υπαλλήλων. Στο τέλος του 2005, η ΕΚΤ απασχολούσε 1.351 υπαλλήλους (συμπεριλαμβανομένων 131 διευθυντικών στελεχών) έναντι 1.309 στο τέλος του 2004. Οι λοιπές διοικητικές δαπάνες υποχώρησαν επίσης, κυρίως λόγω της μείωσης των αμοιβών συμβούλων και εξωτερικών συνεργατών. Οι αποσβέσεις πάγιων στοιχείων ενεργητικού ανήλθαν σε 32 εκατ. ευρώ.  Οι ετήσιοι λογαριασμοί θα δημοσιευθούν, μαζί με έκθεση διαχείρισης για τη χρήση που έληξε στις 31 Δεκεμβρίου 2005, στην ετήσια έκθεση της ΕΚΤ στις 25 Απριλίου 2006.  Σημείωμα για τον συντάκτη