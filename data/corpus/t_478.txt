Αύριο, την 1η Μαΐου 2004, η Ευρωπαϊκή Ένωση υποδέχεται στους κόλπους της δέκα νέα κράτη μέλη, την Εσθονία, την Κύπρο, τη Λεττονία, τη Λιθουανία, τη Μάλτα, την Ουγγαρία, την Πολωνία, τη Σλοβακία, τη Σλοβενία και την Τσεχική Δημοκρατία. Εκ μέρους του Διοικητικού Συμβουλίου, ο Πρόεδρος της Ευρωπαϊκής Κεντρικής Τράπεζας (ΕΚΤ), Jean-Claude Trichet, δήλωσε: "Αυτή την ιστορική στιγμή, καλωσορίζουμε με τις θερμότερες ευχές μας τα νέα κράτη μέλη στην Ευρωπαϊκή Ένωση και στο Ευρωπαϊκό Σύστημα Κεντρικών Τραπεζών (ΕΣΚΤ). Από αύριο, όλα τα κράτη μέλη –παλαιά και νέα– θα γίνουμε πλουσιότερα αξιοποιώντας από κοινού τη μακρά ευρωπαϊκή μας κληρονομιά και τις εμπειρίες μας. Προσμένουμε την ενίσχυση του διαλόγου και της συνεργασίας με τα νέα κράτη μέλη, προκειμένου να εξασφαλίσουμε την απρόσκοπτη επίτευξη των κοινών ιστορικών μας στόχων." Από αύριο, οι εθνικές κεντρικές τράπεζες των νέων κρατών μελών θα ενσωματωθούν στο ΕΣΚΤ και οι διοικητές τους θα γίνουν, αντιστοίχως, πλήρη μέλη του Γενικού Συμβουλίου της ΕΚΤ. Οι εμπειρογνώμονες των εθνικών κεντρικών τραπεζών θα αποκτήσουν και αυτοί την ιδιότητα πλήρους μέλους στις επιτροπές του ΕΣΚΤ, όποτε αυτές συνεδριάζουν σε επίπεδο ΕΣΚΤ, δηλ. με τη συμμετοχή όλων των εθνικών κεντρικών τραπεζών της ΕΕ. Οι διοικητές των εθνικών κεντρικών τραπεζών των δέκα νέων κρατών μελών και οι εμπειρογνώμονες αυτών συμμετείχαν –από τον Ιούνιο του 2003– ως παρατηρητές στις συνεδριάσεις του Γενικού Συμβουλίου και των επιτροπών αντιστοίχως.  Τα νέα κράτη μέλη δεν θα υιοθετήσουν το ευρώ αμέσως μετά την ένταξή τους στην Ευρωπαϊκή Ένωση. Αυτό θα γίνει μόνο όταν θα έχουν εκπληρώσει τις απαιτήσεις που θέτει η Συνθήκη για την ίδρυση της Ευρωπαϊκής Κοινότητας. Σε αντίθεση με τη Δανία και το Ηνωμένο Βασίλειο, τα δέκα νέα κράτη μέλη δεν έχουν το δικαίωμα να εξαιρεθούν από το ενιαίο νόμισμα.  Η ΕΚΤ και η Ευρωπαϊκή Επιτροπή θα συντάσσουν εκθέσεις για τη σύγκλιση κάθε δύο χρόνια ή κατόπιν σχετικού αιτήματος ενός κράτους μέλους "με παρέκκλιση". Βάσει των εκθέσεων αυτών, το Συμβούλιο της ΕΕ αποφασίζει κατά πόσο το ενδιαφερόμενο κράτος μέλος πληροί τις απαραίτητες προϋποθέσεις για την υιοθέτηση του ευρώ. Η πρώτη έκθεση της ΕΚΤ για τη σύγκλιση που θα περιλαμβάνει τα νέα κράτη μέλη θα δημοσιευθεί στη διάρκεια του Οκτωβρίου του 2004.