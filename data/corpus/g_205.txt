Σήμερα η Ευρωπαϊκή Ένωση διευρύνθηκε μέσω της προσχώρησης της Κροατίας, ανεβάζοντας τον συνολικό αριθμό των κρατών μελών της ΕΕ σε 28. Από σήμερα η Hrvatska narodna banka, η εθνική κεντρική τράπεζα της Κροατίας, είναι μέλος του Ευρωπαϊκού Συστήματος Κεντρικών Τραπεζών (ΕΣΚΤ) και Διοικητής της, μέλος του Γενικού Συμβουλίου της Ευρωπαϊκής Κεντρικής Τράπεζας. Επιπλέον, εμπειρογνώμονες από την Hrvatska narodna banka έχουν καθεστώς μέλους στις Επιτροπές του ΕΣΚΤ όποτε οι επιτροπές συνεδριάζουν σε σύνθεση ΕΣΚΤ. Από την υπογραφή της Συνθήκης Προσχώρησης τον Δεκέμβριο του 2011, ο Διοικητής και οι εμπειρογνώμονες της Hrvatska narodna banka συμμετείχαν ως παρατηρητές στις συνεδριάσεις του Γενικού Συμβουλίου και των Επιτροπών του ΕΣΚΤ αντίστοιχα. Η Κροατία δεν θα υιοθετήσει αμέσως το ευρώ, αλλά θα το πράξει μόλις εκπληρώσει τις απαιτήσεις που ορίζονται στη Συνθήκη για τη λειτουργία της Ευρωπαϊκής Ένωσης. Σε αντίθεση με τη Δανία και το Ηνωμένο Βασίλειο, η Κροατία δεν έχει το δικαίωμα να εξαιρεθεί από την υιοθέτηση του ενιαίου νομίσματος. Τόσο η ΕΚΤ όσο και η Ευρωπαϊκή Επιτροπή θα συντάσσουν εκθέσεις σύγκλισης κάθε δύο χρόνια ή κατόπιν αιτήματος κράτους μέλους που δεν έχει ακόμη υιοθετήσει το ευρώ. Αυτές οι εκθέσεις παρέχουν τη βάση για την απόφαση του Συμβουλίου της ΕΕ σχετικά με το εάν τα ενδιαφερόμενα κράτη μέλη πληρούν τις απαραίτητες προϋποθέσεις για την υιοθέτηση του ευρώ.