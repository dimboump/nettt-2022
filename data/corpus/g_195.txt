Η Ευρωπαϊκή Κεντρική Τράπεζα (ΕΚΤ) δημοσιεύει σήμερα την προκήρυξη για τη θέση του Προέδρου του Εποπτικού Συμβουλίου του ενιαίου εποπτικού μηχανισμού. Η ΕΚΤ αναζητά κατάλληλο υποψήφιο με αναγνωρισμένο κύρος και εμπειρία σε τραπεζική εποπτεία και χρηματοοικονομικά θέματα. Το Εποπτικό Συμβούλιο θα είναι υπεύθυνο για τον σχεδιασμό και την εκτέλεση των εποπτικών καθηκόντων που ανατίθενται στην ΕΚΤ και την εντολή της να εποπτεύει άμεσα τις σημαντικότερες τράπεζες στη ζώνη του ευρώ. Οι κατάλληλοι υποψήφιοι καλούνται να υποβάλουν τις αιτήσεις τους σύμφωνα με τους όρους και τις προϋποθέσεις της προκήρυξης κενής θέσης. Η διαδικασία επιλογής και διορισμού του προέδρου περιγράφεται στην προκήρυξη κενής θέσης και θα σέβεται τις αρχές της εμπειρίας, των προσόντων και της ισορροπίας των φύλων. Μετά τη διαδικασία επιλογής, το Διοικητικό Συμβούλιο της ΕΚΤ θα προτείνει έναν υποψήφιο στο Ευρωπαϊκό Κοινοβούλιο για έγκριση. Μετά την ακρόαση του Ευρωπαϊκού Κοινοβουλίου, το Συμβούλιο της Ευρωπαϊκής Ένωσης θα αποφασίσει για τον διορισμό. Τις επόμενες ημέρες, η συνημμένη προκήρυξη κενής θέσης θα δημοσιευθεί επίσης στην Επίσημη Εφημερίδα της Ευρωπαϊκής Ένωσης και θα αναρτηθούν αγγελίες σε πολλές πανευρωπαϊκές εκδόσεις. Η καταληκτική ημερομηνία για την υποβολή των αιτήσεων είναι η 21η Οκτωβρίου 2013. Η διαδικασία για την επιλογή και τον διορισμό του προέδρου του εποπτικού συμβουλίου θα υπόκειται στην έγκριση και έναρξη ισχύος του κανονισμού για τον ενιαίο εποπτικό μηχανισμό από το Συμβούλιο της Ευρωπαϊκής Ένωσης .