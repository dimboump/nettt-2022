EMBARGOΑπαγόρευση δημοσίευσης πριν από τις 11.30 ώρα Κεντρικής Ευρώπης της Παρασκευής 8 Αυγούστου 2014      Στο εγχειρίδιο περιγράφεται λεπτομερώς η «ενσωμάτωση» των αποτελεσμάτων του ελέγχου της ποιότητας των στοιχείων ενεργητικού με την άσκηση προσομοίωσης ακραίων καταστάσεων. Στο εγχειρίδιο περιγράφεται συνοπτικά η διαδικασία διασφάλισης ποιότητας όσον αφορά την άσκηση προσομοίωσης ακραίων καταστάσεων, με την οποία εξασφαλίζεται η αυστηρότητα της άσκησης. Η δημοσίευση του εγχειριδίου ενισχύει τη διαφάνεια της συνολικής αξιολόγησης και την αξιοπιστία της άσκησης.  Η Ευρωπαϊκή Κεντρική Τράπεζα (ΕΚΤ) δημοσίευσε σήμερα εγχειρίδιο στο οποίο περιγράφει λεπτομερώς πώς θα ενσωματώσει τα ευρήματα του ελέγχου της ποιότητας των στοιχείων ενεργητικού στις προβολές της άσκησης προσομοίωσης ακραίων καταστάσεων. Σε αυτό περιγράφεται επίσης η διαδικασία διασφάλισης ποιότητας όσον αφορά την άσκηση προσομοίωσης ακραίων καταστάσεων, η οποία είναι ζωτικής σημασίας προκειμένου να εξασφαλιστεί η ευρωστία και η αξιοπιστία της άσκησης. Η συνολική αξιολόγηση είναι ένας διεξοδικός έλεγχος των ισολογισμών και της ανθεκτικότητας των μεγαλύτερων τραπεζών προτού η ΕΚΤ αναλάβει τα εποπτικά της καθήκοντα τον Νοέμβριο. Η συνολική αξιολόγηση της ΕΚΤ διαφέρει από προηγούμενες ασκήσεις προσομοίωσης ακραίων καταστάσεων σε επίπεδο ΕΕ, από την άποψη ότι περιλαμβάνει διεξοδικό έλεγχο της ποιότητας των στοιχείων ενεργητικού και «ενσωματώνει» τα αποτελέσματα του ελέγχου της ποιότητας των στοιχείων ενεργητικού με την άσκηση προσομοίωσης ακραίων καταστάσεων. Αυτό επιτρέπει πιο ακριβή αξιολόγηση των ισολογισμών των τραπεζών, καθώς και των πιστωτικών και λοιπών κινδύνων που συνδέονται με τραπεζικά χαρτοφυλάκια. Ο Αντιπρόεδρος της ΕΚΤ, Vítor Constâncio, δήλωσε τα εξής: «Αφιερώνουμε πολύ χρόνο και καταβάλλουμε μεγάλη προσπάθεια προκειμένου να καταστεί αυστηρή αυτή η διαδικασία. Η ενσωμάτωση αφορά όλα τα στοιχεία που συλλέξαμε στο πλαίσιο του ελέγχου της ποιότητας των στοιχείων ενεργητικού, γεγονός που καθιστά ξεχωριστή τη συγκεκριμένη άσκηση σε σχέση με προηγούμενες. Επιπλέον, με τη δημοσίευση του εγχειριδίου κάνουμε πράξη τη δέσμευσή μας για διαφάνεια.» Στόχος της διαδικασίας διασφάλισης ποιότητας της άσκησης προσομοίωσης ακραίων καταστάσεων είναι τα αποτελέσματα να χαρακτηρίζονται από ακρίβεια, συνέπεια και αξιοπιστία. Θα διεξαχθούν διάφοροι έλεγχοι ποιότητας σε συνεργασία με τις Εθνικές Αρμόδιες Αρχές (ΕΑΑ). Η ΕΚΤ θα συγκρίνει τα ευρήματα από επιμέρους τράπεζες με ευρήματα από τράπεζες παρόμοιου μεγέθους και θα εφαρμόσει το δικό της υπόδειγμα άσκησης προσομοίωσης ακραίων καταστάσεων από πάνω προς τα κάτω. Κάποιες τράπεζες μπορεί να χρειαστεί να παράσχουν περαιτέρω ανάλυση και, εφόσον απαιτείται, να υποβάλουν εκ νέου τις προβολές της άσκησης προσομοίωσης ακραίων καταστάσεων. Επιπλέον, μπορεί να χρειαστεί να παράσχουν περαιτέρω στοιχεία στο πλαίσιο της προσέγγισης με βάση τον κανόνα «συμμόρφωση ή εξήγηση». Η «ενσωμάτωση» και κατ’ επέκταση η επίδραση του ελέγχου της ποιότητας των στοιχείων ενεργητικού στους υπολογισμούς της άσκησης προσομοίωσης ακραίων καταστάσεων θα λειτουργήσει με πολλαπλούς τρόπους. Τα ευρήματα από τα χαρτοφυλάκια που εξετάστηκαν στο πλαίσιο του ελέγχου της ποιότητας των στοιχείων ενεργητικού θα χρησιμοποιηθούν για τον προσδιορισμό του σημείου εκκίνησης της άσκησης προσομοίωσης ακραίων καταστάσεων και, για τους σκοπούς της άσκησης, μπορεί να οδηγήσουν σε προσαρμογή των ισολογισμών των τραπεζών στο τέλος του οικονομικού έτους 2013. Σε περιπτώσεις όπου τα στοιχεία του ελέγχου της ποιότητας των στοιχείων ενεργητικού υποδηλώνουν ότι μια τράπεζα δεν έχει επαρκείς προβλέψεις, αυτό θα οδηγεί σε προσαρμογές των προβολών που αφορούν τις ζημίες της τράπεζας για τα έτη 2014, 2015 και 2016 τόσο στο βασικό σενάριο όσο και στο σενάριο δυσμενών εξελίξεων της άσκησης προσομοίωσης ακραίων καταστάσεων. Επιπλέον, θα έχει επίδραση στα κέρδη και τις ζημίες στο πλαίσιο των σεναρίων της άσκησης προσομοίωσης ακραίων καταστάσεων. Τα τελικά αποτελέσματα της συνολικής αξιολόγησης θα δημοσιευθούν το δεύτερο δεκαπενθήμερο του Οκτωβρίου. Για περισσότερες πληροφορίες, μπορείτε να απευθύνεστε στην κα Uta Harnischfeger, τηλ.: +49 69 1344 6321 ή στον κ. Ronan Sheridan, τηλ.: +49 69 1344 7416.