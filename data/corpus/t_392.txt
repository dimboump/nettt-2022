Κατά τη χθεσινή του συνεδρίαση, το Διοικητικό Συμβούλιο αποφάσισε να αυξήσει από 40 δισεκατομμύρια ευρώ σε 50 δισεκατομμύρια ευρώ το ποσό κατανομής για κάθε πράξη πιο μακροπρόθεσμης αναχρηματοδότησης (ΠΠΜΑ) που θα διενεργηθεί το 2007.  Οι ανάγκες σε ρευστότητα του τραπεζικού συστήματος της ζώνης του ευρώ έχουν αυξηθεί έντονα τα τελευταία χρόνια και αναμένεται να αυξηθούν περαιτέρω το 2007. Ως εκ τούτου, το Ευρωσύστημα αποφάσισε να αυξήσει ελαφρώς το μερίδιο των αναγκών σε ρευστότητα που καλύπτεται μέσω των ΠΠΜΑ. Το Ευρωσύστημα, ωστόσο, θα εξακολουθήσει να παρέχει τον κύριο όγκο ρευστότητας μέσω των πράξεων κύριας αναχρηματοδότησης.  Το Διοικητικό Συμβούλιο ενδέχεται να προσαρμόσει εκ νέου το ποσό κατανομής στις αρχές του 2008.