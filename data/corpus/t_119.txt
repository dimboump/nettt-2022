Στο πλαίσιο της προετοιμασίας για την εισαγωγή του νέου τραπεζογραμματίου των 20 ευρώ στις 25 Νοεμβρίου 2015, 2,8 εκατομμύρια επιχειρήσεις θα λάβουν ενημερωτικά φυλλάδια και κάρτες με μεταβαλλόμενες εικόνες.   Οι επιχειρήσεις πρέπει να διασφαλίσουν ότι τα μηχανήματα επεξεργασίας τραπεζογραμματίων και οι συσκευές εξακρίβωσης της γνησιότητας τραπεζογραμματίων που διαθέτουν έχουν προσαρμοστεί ώστε να δέχονται το νέο τραπεζογραμμάτιο.   Το νέο τραπεζογραμμάτιο των 20 ευρώ θα τεθεί σε κυκλοφορία στις 25 Νοεμβρίου 2015. Οι φορείς που κατ' επάγγελμα διαχειρίζονται μετρητά στη ζώνη του ευρώ θα ενημερωθούν σχετικά με την εμφάνιση του νέου τραπεζογραμματίου και τα χαρακτηριστικά ασφαλείας του, ώστε να μπορούν να μεταφέρουν τις πληροφορίες αυτές στους πελάτες τους. Το Ευρωσύστημα θα αρχίσει να αποστέλλει ενημερωτικά φυλλάδια σε πάνω από 2,8 εκατομμύρια καταστήματα και μικρές επιχειρήσεις σε όλες τις χώρες της ζώνης του ευρώ από τις 13 Οκτωβρίου 2015. Το ενημερωτικό φυλλάδιο υπενθυμίζει στους φορείς που κατ’ επάγγελμα διαχειρίζονται μετρητά αφενός τα μέτρα τα οποία θα πρέπει να λάβουν για την προσαρμογή του εξοπλισμού τους ώστε να δέχεται το νέο τραπεζογραμμάτιο των 20 ευρώ και αφετέρου το χρονοδιάγραμμα εισαγωγής του. Υπογραμμίζει επίσης ότι η γνησιότητα των τραπεζογραμματίων επαληθεύεται εύκολα και χωρίς τη χρήση ειδικού εξοπλισμού, με τη μέθοδο των τριών ελέγχων (έλεγχος με την αφή, οπτικός έλεγχος και εξέταση υπό γωνία). Αν επιθυμείτε επιπλέον αντίτυπα του ενημερωτικού φυλλαδίου και της κάρτας με τις μεταβαλλόμενες εικόνες, μπορείτε να επικοινωνήσετε με την οικεία εθνική κεντρική τράπεζα. Περισσότερες πληροφορίες σχετικά με το νέο τραπεζογραμμάτιο των 20 ευρώ διατίθενται στη διεύθυνση http://www.nea-trapezogrammatia-euro.eu/. Για περισσότερες πληροφορίες μπορείτε να απευθύνεστε στον κ. William Lelieveldt, τηλ.: +49 69 1344 7316.