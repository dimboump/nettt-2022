Στην προηγούμενη συνεδρίασή του, το Διοικητικό Συμβούλιο έκρινε ότι οι συστάσεις της Ευρωπαϊκής Επιτροπής για τα επόμενα βήματα στη διαδικασία υπερβολικού ελλείμματος ώθησαν τα περιθώρια ερμηνείας των κανόνων και των διαδικασιών στα άκρα. Το Συμβούλιο ECOFIN αποφάσισε σήμερα να μην ενεργήσει με βάση τις συστάσεις της Επιτροπής σχετικά με τη Γαλλία και τη Γερμανία. Το Διοικητικό Συμβούλιο εκφράζει τη βαθιά λύπη του για αυτές τις εξελίξεις και συμμερίζεται τις απόψεις που δημοσιοποίησε η Επιτροπή σχετικά με τα συμπεράσματα του Συμβουλίου ECOFIN. Τα συμπεράσματα που εγκρίθηκαν από το Συμβούλιο ECOFIN εγκυμονούν σοβαρούς κινδύνους. Η μη συμμόρφωση με τους κανόνες και τις διαδικασίες που προβλέπονται στο Σύμφωνο Σταθερότητας και Ανάπτυξης κινδυνεύει να υπονομεύσει την αξιοπιστία του θεσμικού πλαισίου και την εμπιστοσύνη στα υγιή δημόσια οικονομικά των κρατών μελών σε ολόκληρη τη ζώνη του ευρώ. Το Διοικητικό Συμβούλιο σημειώνει τις δεσμεύσεις της Γαλλίας και της Γερμανίας να διορθώσουν τα υπερβολικά τους ελλείμματα το συντομότερο δυνατό και το αργότερο έως το 2005 και προτρέπει σθεναρά τις ενδιαφερόμενες κυβερνήσεις να ανταποκριθούν στις ευθύνες τους. Είναι πλέον απολύτως επιτακτική ανάγκη να ληφθούν αποτελεσματικά μέτρα για τον περιορισμό των αρνητικών επιπτώσεων στην εμπιστοσύνη. Το κοινό μπορεί να είναι βέβαιο ότι το Διοικητικό Συμβούλιο παραμένει σταθερά προσηλωμένο στη διατήρηση της σταθερότητας των τιμών.