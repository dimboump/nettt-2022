28 Μαΐου 2019  Τα τραπεζογραμμάτια με νέα και αναβαθμισμένα χαρακτηριστικά ασφαλείας τίθενται σε κυκλοφορία σήμερα. Χάρη στο ολόγραμμα με κινούμενα σύμβολα και τον βελτιωμένο αριθμό με βαθυπράσινο χρώμα, τα τραπεζογραμμάτια γίνονται πιο ανθεκτικά έναντι της παραχάραξης. Με τα τραπεζογραμμάτια των 100 και 200 ευρώ ολοκληρώνεται η σειρά «Ευρώπη».  Τα νέα τραπεζογραμμάτια των 100 και των 200 ευρώ, τα τελευταία της σειράς «Ευρώπη», αρχίζουν να κυκλοφορούν σήμερα. Διαθέτουν νέα και καινοτόμα χαρακτηριστικά ασφαλείας και η γνησιότητά τους εξακριβώνεται εύκολα με τρεις απλούς ελέγχους: έλεγχος με την αφή, οπτικός έλεγχος και εξέταση υπό γωνία. Στο ολόγραμμα στο επάνω μέρος της λωρίδας ασημί χρώματος υπάρχουν μικρά σύμβολα του ευρώ (€) που κινούνται γύρω από τον αριθμό της αξίας όταν παρατηρούμε το τραπεζογραμμάτιο υπό γωνία και γίνονται πιο καθαρά στο άμεσο φως. Στη λωρίδα ασημί χρώματος εμφανίζεται επίσης μια προσωπογραφία της Ευρώπης, η βασική εικόνα που απεικονίζει τον αντίστοιχο αρχιτεκτονικό ρυθμό και ένα μεγάλο σύμβολο του ευρώ (€). Στα νέα τραπεζογραμμάτια των 100 και των 200 ευρώ εμφανίζεται επίσης ένας βελτιωμένος αριθμός με βαθυπράσινο χρώμα. Παρόλο που ο αριθμός με βαθυπράσινο χρώμα παρουσιάζεται σε όλα τα υπόλοιπα τραπεζογραμμάτια της σειράς «Ευρώπη», στη βελτιωμένη αυτή μορφή εμφανίζονται επίσης σύμβολα του ευρώ (€) μέσα στον αριθμό της αξίας. Καθώς τα νέα τραπεζογραμμάτια των 100 και των 200 ευρώ έχουν πλέον το ίδιο πλάτος με το τραπεζογραμμάτιο των 50 ευρώ, η διαχείριση και η επεξεργασία τους από τα μηχανήματα καθίσταται ευκολότερη. Επίσης, θα ταιριάζουν καλύτερα στο μέγεθος των πορτοφολιών και θα έχουν μεγαλύτερη διάρκεια ζωής, καθώς θα φθείρονται λιγότερο. Το τραπεζογραμμάτιο των 100 ευρώ είναι το τρίτο τραπεζογραμμάτιο ευρώ με την ευρύτερη χρήση, μετά τα τραπεζογραμμάτια των 50 και 20 ευρώ. Η ζήτηση για τα τραπεζογραμμάτια των 100 και των 200 ευρώ αυξάνεται με ετήσιο ρυθμό 7,6% για το τραπεζογραμμάτιο των 100 ευρώ και 8,6% για το τραπεζογραμμάτιο των 200 ευρώ. Τα τραπεζογραμμάτια των 100 και των 200 ευρώ της πρώτης σειράς, όπως και όλες οι υπόλοιπες ονομαστικές αξίες, θα εξακολουθήσουν να έχουν ισχύ νόμιμου χρήματος. Θα συνεχίσουν να κυκλοφορούν παράλληλα με τα νέα τραπεζογραμμάτια, αλλά σταδιακά θα αποσυρθούν από την κυκλοφορία. Για περισσότερες πληροφορίες μπορείτε να απευθύνεστε στην κα Esther Tejedor, τηλ.: +49 69 1344 95596. Σημειώσεις: Ενημερωτικό δελτίο για τα νέα τραπεζογραμμάτια των 100 και των 200 ευρώ Κατάλογος επικυρωμένων μηχανημάτων διαχείρισης και επεξεργασίας τραπεζογραμματίων