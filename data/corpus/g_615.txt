Μετά την τακτική εξέταση των προοπτικών για την εξέλιξη των τιμών στη ζώνη του ευρώ με βάση τις τελευταίες πληροφορίες για νομισματικές, χρηματοπιστωτικές και άλλες οικονομικές εξελίξεις, το Διοικητικό Συμβούλιο της ΕΚΤ έλαβε τις ακόλουθες αποφάσεις νομισματικής πολιτικής στη σημερινή συνεδρίαση: το Διοικητικό Συμβούλιο της ΕΚΤ συνεχίζει την πολιτική του να αντιδρά με προληπτικό τρόπο σε ανοδικούς κινδύνους για τη σταθερότητα των τιμών μεσοπρόθεσμα. Με αυτόν τον τρόπο, η νομισματική πολιτική συμβάλλει με τον καλύτερο τρόπο στη διασφάλιση της βιωσιμότητας της τρέχουσας φάσης ισχυρής και μη πληθωριστικής οικονομικής ανάπτυξης. Στις συζητήσεις του το Διοικητικό Συμβούλιο επιβεβαίωσε την αξιολόγηση που παρουσίασε ο Πρόεδρος της ΕΚΤ στην εισαγωγική του δήλωση στη συνέντευξη Τύπου μετά τη συνεδρίαση του Διοικητικού Συμβουλίου στις 13 Απριλίου, καθώς και στο επόμενο τεύχος του Μηνιαίου Δελτίου της ΕΚΤ. Ειδικότερα, το Διοικητικό Συμβούλιο εξέφρασε ανησυχία για ανοδικούς κινδύνους για τη σταθερότητα των τιμών, οι οποίοι, δεδομένων των προοπτικών για ισχυρή οικονομική επέκταση, προκύπτουν από την ισχυρή ανάπτυξη των νομισματικών και πιστωτικών μεγεθών, καθώς και από το σημερινό επίπεδο της συναλλαγματικής ισοτιμίας του ευρώ. Το Διοικητικό Συμβούλιο συζήτησε τις πρόσφατες μεταβολές στις συναλλαγματικές ισοτιμίες μεταξύ των κύριων νομισμάτων, συμπεριλαμβανομένης της πρόσφατης πτώσης του ευρώ, και εξέτασε τις πιθανές επιπτώσεις τους στη σταθερότητα των τιμών στη ζώνη του ευρώ. Η ΕΚΤ κρίνει ότι το σημερινό επίπεδο του ευρώ δεν αντικατοπτρίζει τα ισχυρά οικονομικά θεμελιώδη μεγέθη της ζώνης του ευρώ.