Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) εξέδωσε γνώμη σχετικά με τη σύσταση του Συμβουλίου της Ευρωπαϊκής Ένωσης για το διορισμό μέλους της Εκτελεστικής Επιτροπής της ΕΚΤ.  Το Διοικητικό Συμβούλιο δεν έχει καμία αντίρρηση για την προτεινόμενη υποψήφια, την κα Gertrude Tumpel-Gugerell, η οποία είναι πρόσωπο αναγνωρισμένου κύρους και με επαγγελματική εμπειρία σε νομισματικά ή τραπεζικά θέματα, όπως απαιτεί το άρθρο 112 παράγραφος 2 στοιχείο β) της Συνθήκης για την ίδρυση της Ευρωπαϊκής Κοινότητας.  Μετά την έκδοση της παρούσας γνώμης της ΕΚΤ, καθώς και της γνωμοδότησης του Ευρωπαϊκού Κοινοβουλίου, το νέο μέλος της Εκτελεστικής Επιτροπής της ΕΚΤ θα διοριστεί με κοινή συμφωνία των κυβερνήσεων των κρατών μελών που έχουν υιοθετήσει το ενιαίο νόμισμα, σε επίπεδο αρχηγών κρατών ή κυβερνήσεων.  Η γνώμη της ΕΚΤ, η οποία θα δημοσιευθεί προσεχώς στην Επίσημη Εφημερίδα της Ευρωπαϊκής Ένωσης, διατίθεται στην ιστοσελίδα της ΕΚΤ σε όλες τις επίσημες κοινοτικές γλώσσες.