Το δεύτερο εξάμηνο του 2012 αποσύρθηκαν από την κυκλοφορία συνολικά 280.000 πλαστά τραπεζογραμμάτια ευρώ. Αυτό σημαίνει ότι η συνολική ποσότητα πλαστών τραπεζογραμματίων που αποσύρθηκαν από την κυκλοφορία το 2012 ήταν μικρότερη κατά 12,4% σε σχέση με τα στοιχεία που καταγράφηκαν το 2011. Παράλληλα, σημειώθηκε αύξηση κατά 11,6% όσον αφορά την ποσότητα των πλαστών τραπεζογραμματίων που εντοπίστηκαν το δεύτερο εξάμηνο του 2012 σε σχέση με το προηγούμενο εξάμηνο.  Στον παρακάτω πίνακα παρουσιάζεται η εξέλιξη του αριθμού εντοπισθέντων πλαστών τραπεζογραμματίων ανά εξάμηνο.    Σε σύγκριση με τον αριθμό γνήσιων τραπεζογραμματίων ευρώ σε κυκλοφορία (κατά μέσο όρο 14,9 δισεκατομμύρια το δεύτερο εξάμηνο του 2012), η ποσότητα των πλαστών εξακολουθεί να είναι πολύ μικρή. Ωστόσο, το Ευρωσύστημα – δηλαδή η Ευρωπαϊκή Κεντρική Τράπεζα (ΕΚΤ) και οι 17 εθνικές κεντρικές τράπεζες της ζώνης του ευρώ – εξακολουθεί να συνιστά στους πολίτες να ελέγχουν προσεκτικά τα τραπεζογραμμάτια που λαμβάνουν κατά τις συναλλαγές τους σε μετρητά. Είναι εύκολο να αναγνωρίσει κανείς τα γνήσια τραπεζογραμμάτια χάρη στους τρεις απλούς ελέγχους (έλεγχος με την αφή, οπτικός έλεγχος και εξέταση υπό γωνία) που περιγράφονται στις σελίδες του δικτυακού τόπου της ΕΚΤ για το ευρώ και στους δικτυακούς τόπους των εθνικών κεντρικών τραπεζών του Ευρωσυστήματος. Ωστόσο, σε περίπτωση αμφιβολίας, το τραπεζογραμμάτιο για το οποίο υπάρχει υπόνοια ότι είναι πλαστό πρέπει να συγκρίνεται απευθείας με ένα τραπεζογραμμάτιο το οποίο είναι αποδεδειγμένα γνήσιο. Όποιος υποπτεύεται ότι έχει λάβει πλαστό τραπεζογραμμάτιο θα πρέπει να επικοινωνήσει είτε με την αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – με την αντίστοιχη εθνική κεντρική τράπεζα. Στον ακόλουθο πίνακα παρουσιάζεται μια ποσοστιαία ανάλυση, κατά ονομαστική αξία, του συνολικού αριθμού πλαστών τραπεζογραμματίων που αποσύρθηκαν από την κυκλοφορία το δεύτερο εξάμηνο του 2012.    Τα τραπεζογραμμάτια των 20 και των 50 ευρώ εξακολουθούν να παρουσιάζουν τα υψηλότερα ποσοστά παραχάραξης. Τους τελευταίους έξι μήνες, το ποσοστό των πλαστών τραπεζογραμματίων των 20 ευρώ παρέμεινε αμετάβλητο, ενώ το αντίστοιχο ποσοστό των 50 ευρώ αυξήθηκε. Το δεύτερο εξάμηνο του 2012, οι δύο ονομαστικές αξίες με τα υψηλότερα ποσοστά παραχάραξης αντιστοιχούσαν μαζί στο 82,5% του συνόλου των πλαστών τραπεζογραμματίων. Το τραπεζογραμμάτιο των 100 ευρώ είναι το τρίτο κατά σειρά τραπεζογραμμάτιο με τα υψηλότερα ποσοστά παραχάραξης, αντιστοιχώντας στο 13,0% του συνόλου. Τα ποσοστά παραχάραξης των υπόλοιπων ονομαστικών αξιών (5, 10, 200 και 500 ευρώ) είναι πολύ χαμηλά. Η πλειονότητα (97,5%) των πλαστών τραπεζογραμματίων που αποσύρθηκαν από την κυκλοφορία το δεύτερο εξάμηνο του 2012 εντοπίστηκαν σε χώρες της ζώνης του ευρώ, ενώ μόλις 2% περίπου εντοπίστηκαν σε κράτη μέλη της ΕΕ που δεν συμμετέχουν στη ζώνη του ευρώ και 0,5% σε άλλα μέρη του κόσμου. Το Ευρωσύστημα καταβάλλει σημαντικές προσπάθειες προκειμένου να διασφαλίσει ότι οι πολίτες είναι σωστά ενημερωμένοι σχετικά με τον τρόπο αναγνώρισης ενός πλαστού τραπεζογραμματίου και ότι, όσον αφορά τους φορείς που κατ’ επάγγελμα διαχειρίζονται μετρητά, τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία.  Ο Πρόεδρος της ΕΚΤ παρουσίασε σήμερα επισήμως το τραπεζογραμμάτιο των 5 ευρώ της νέας σειράς «Ευρώπη». Τα τραπεζογραμμάτια της σειράς αυτής θα τεθούν σε κυκλοφορία σταδιακά στη διάρκεια των επόμενων ετών, με πρώτο το τραπεζογραμμάτιο των 5 ευρώ στις 2 Μαΐου 2013. Στα τραπεζογραμμάτια της σειράς «Ευρώπη» έχουν ενσωματωθεί ενισχυμένα χαρακτηριστικά ασφαλείας για την ανάπτυξη των οποίων αξιοποιήθηκε η τεχνολογική πρόοδος στον τομέα της παραγωγής και της ασφάλειας τραπεζογραμματίων, γεγονός που καθιστά τα τραπεζογραμμάτια ευρώ ασφαλέστερα και ανθεκτικότερα. Περισσότερες πληροφορίες για το τραπεζογραμμάτιο των 5 ευρώ της σειράς «Ευρώπη» είναι διαθέσιμες στον δικτυακό τόπο www.neoprosopotoueuro.eu.