3 Δεκεμβρίου 2018  Η κλείδα κατανομής αναπροσαρμόζεται ανά πενταετία με βάση τα στοιχεία της Ευρωπαϊκής Επιτροπής για τον πληθυσμό και το ΑΕΠ. 16 εθνικές κεντρικές τράπεζες θα καταβάλλουν υψηλότερο μερίδιο συμμετοχής και 12 χαμηλότερο μερίδιο συμμετοχής. Δεν θα υπάρξουν αλλαγές στο σύστημα της εκ περιτροπής άσκησης δικαιώματος ψήφου.  Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) εξέδωσε νομικές πράξεις σχετικά με την τακτική πενταετή αναπροσαρμογή της κλείδας κατανομής για την εγγραφή στο κεφάλαιο της ΕΚΤ καθώς και των εισφορών που καταβάλλουν οι εθνικές κεντρικές τράπεζες (ΕθνΚΤ) των κρατών μελών της Ευρωπαϊκής Ένωσης (ΕΕ). Η νέα κλείδα κατανομής για την εγγραφή στο κεφάλαιο της ΕΚΤ θα τεθεί σε ισχύ την 1η Ιανουαρίου 2019. Τα μερίδια συμμετοχής των ΕθνΚΤ στο κεφάλαιο της ΕΚΤ σταθμίζονται, σε ίση αναλογία, σύμφωνα με τα μερίδια συμμετοχής των αντίστοιχων κρατών μελών στον συνολικό πληθυσμό και στο ακαθάριστο εγχώριο προϊόν της Ευρωπαϊκής Ένωσης (ΕΕ).* Οι σταθμίσεις βασίζονται σε στοιχεία που παρέχει η Ευρωπαϊκή Επιτροπή. Οι ΕθνΚΤ θα μεταβιβάσουν μεταξύ τους τόσα μερίδια κεφαλαίου όσα είναι αναγκαία για να διασφαλισθεί ότι η κατανομή των εν λόγω μεριδίων αντιστοιχεί στην αναπροσαρμοσμένη κλείδα.  Όπως προκύπτει από την πιο πρόσφατη επανεξέταση, 16 κεντρικές τράπεζες θα καταβάλλουν υψηλότερο μερίδιο συμμετοχής στο κεφάλαιο της ΕΚΤ από ό,τι παλαιότερα ενώ 12 κεντρικές τράπεζες θα καταβάλλουν χαμηλότερο μερίδιο συμμετοχής. Η νέα κατανομή των μεριδίων συμμετοχής των ΕθνΚΤ περιέχεται στον παρακάτω πίνακα. Το συνολικό εγγεγραμμένο κεφάλαιο της ΕΚΤ παραμένει αμετάβλητο και ανέρχεται σε 10.825.007.069,61 ευρώ. Οι σχετικές αποφάσεις της ΕΚΤ είναι διαθέσιμες στον δικτυακό τόπο της ΕΚΤ και θα δημοσιευθούν προσεχώς στην Επίσημη Εφημερίδα της Ευρωπαϊκής Ένωσης. Το Γενικό Συμβούλιο της ΕΚΤ συνέβαλε στη διαδικασία λήψης αποφάσεων, σύμφωνα με το Καταστατικό του Ευρωπαϊκού Συστήματος Κεντρικών Τραπεζών (ΕΣΚΤ). Το σύστημα βάσει του οποίου οι διοικητές των ΕθνΚΤ ασκούν εκ περιτροπής τα δικαιώματα ψήφου εντός του Διοικητικού Συμβουλίου προβλέπει ότι οι διοικητές των ΕθνΚΤ της ζώνης του ευρώ κατανέμονται σε δύο ομάδες ανάλογα με το μέγεθος του χρηματοπιστωτικού τομέα και του ακαθάριστου εγχώριου προϊόντος των κρατών μελών τους, όπως αναφέρεται παραπάνω. Τα στοιχεία αυτά πρέπει να υπολογίζονται εκ νέου όταν πραγματοποιείται η πενταετής αναπροσαρμογή της κλείδας κατανομής για την εγγραφή στο κεφάλαιο της ΕΚΤ. Βάσει των νέων υπολογισμών, η κατανομή των Διοικητών σε ομάδες από την 1η Ιανουαρίου 2019 παραμένει αμετάβλητη. Κατανομή του κεφαλαίου της ΕΚΤ από την 1η Ιανουαρίου 2019   Το σύνολο ενδέχεται να μην αντιστοιχεί στο άθροισμα των επιμέρους στοιχείων λόγω στρογγυλοποιήσεων. Για περισσότερες πληροφορίες μπορείτε να απευθύνεστε στον κ. Peter Ehrlich, τηλ.: +49 69 1344 8320. Σημειώσεις: *Το άρθρο 29.1 του Πρωτοκόλλου για το Καταστατικό του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας ορίζει τον τρόπο στάθμισης της κλείδας κατανομής για την εγγραφή στο κεφάλαιο της ΕΚΤ.  Παράρτημα:  Σύγκριση της κλείδας κατανομής για την εγγραφή στο κεφάλαιο, της κλείδας κατανομής του Ευρωσυστήματος και της κλείδας κατανομής των τραπεζογραμματίων