Το Σάββατο 26 Ιουνίου 2004 η ΕΚΤ έθεσε στη διάθεση του κοινού το νέο δικτυακό της τόπο. Ο σχεδιασμός του δικτυακού τόπου έχει ανανεωθεί και η δομή του περιεχομένου του έχει διαμορφωθεί εκ νέου ώστε να καθίσταται περισσότερο φιλικός προς το χρήστη. Συγκεκριμένα, έχει βελτιωθεί η δομή πλοήγησης και έχει ενσωματωθεί μια πιο περιεκτική μηχανή αναζήτησης. Επιπλέον, η πρόσβαση στο μεγαλύτερο μέρος του δικτυακού τόπου έχει καταστεί ευκολότερη για τα άτομα με προβλήματα όρασης, καθώς πολλές σελίδες πληρούν το επίπεδο συμμόρφωσης ΑΑΑ της πρωτοβουλίας προσβασιμότητας στον παγκόσμιο ιστό (Web Accessibility Initiative). Μια ακόμη σημαντική βελτίωση είναι το φάσμα των γλωσσών στις οποίες διατίθενται οι πληροφορίες. Οι ενότητες "The European Central Bank" (Η Ευρωπαϊκή Κεντρική Τράπεζα) και "Banknotes & Coins" (Τραπεζογραμμάτια και κέρματα), οι οποίες παρουσιάζουν ιδιαίτερο ενδιαφέρον για το ευρύ κοινό, διατίθενται πλέον στις 20 επίσημες γλώσσες της ΕΕ. Η ΕΚΤ θα συνεχίσει τις προσπάθειές της για την περαιτέρω ανάπτυξη και βελτίωση του δικτυακού της τόπου ως ένα από τα βασικά της μέσα επικοινωνίας.