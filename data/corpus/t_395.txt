Η ΕΚΤ δημοσιεύει σήμερα έκθεση προόδου με τίτλο "Η άποψη του Ευρωσυστήματος σχετικά με τον "SEPA για τις κάρτες"". Στην έκθεση αυτή το Διοικητικό Συμβούλιο της ΕΚΤ παρουσιάζει τις απόψεις του για ορισμένα ζητήματα κρίσιμης σημασίας που αφορούν τη μετάπτωση των συστημάτων καρτών στον Ενιαίο Χώρο Πληρωμών σε Ευρώ (Single Euro Payments Area - SEPA) και ταυτόχρονα προειδοποιεί την αγορά για ορισμένες εξελίξεις που θα μπορούσαν να οδηγήσουν σε μη βέλτιστα αποτελέσματα για τους ευρωπαίους πολίτες. Για τη μετάπτωση στον SEPA τα συστήματα καρτών και οι τραπεζικές κοινότητες θα πρέπει να αποφασίσουν για τις στρατηγικές θέσεις που θα καταλάβουν εντός του SEPA και στη συνέχεια να εκπονήσουν τα στρατηγικά σχέδιά τους. Η πρόκληση για την υλοποίηση του SEPA έγκειται στην επιτυχή μετάβαση σε μια πιο ολοκληρωμένη αγορά, διατηρώντας ταυτόχρονα την αποδοτικότητα και το χαμηλό κόστος που χαρακτηρίζουν τα υφιστάμενα εθνικά συστήματα καρτών στην Ευρώπη. Η έκθεση αποσαφηνίζει μια σειρά μέτρων δημόσιου χαρακτήρα που έχουν σχεδιαστεί με σκοπό να διασφαλιστεί ότι η μετάπτωση στον SEPA δεν θα επιδεινώσει τους όρους που ισχύουν για τους κατόχους καρτών και τους εμπόρους. Σε αυτά περιλαμβάνεται η υποχρέωση των συστημάτων καρτών να προσδιορίσουν και να δημοσιοποιήσουν μεσομακροπρόθεσμη στρατηγική που να είναι συμβατή με τους στόχους του SEPA, να τηρούν την εμπιστευτικότητα των προσωπικών δεδομένων, να συμβάλουν στο σχεδιασμό προτύπων με σαφή δέσμευση για υλοποίηση εντός καθορισμένων προθεσμιών, να εκπονήσουν στρατηγική για τον περιορισμό της απάτης, ιδίως σε διασυνοριακό επίπεδο, και να ενισχύσουν τον ανταγωνισμό. Από την άποψη αυτή, η έκθεση καλεί τις αρχές ανταγωνισμού να καθορίσουν κυρίως εναρμονισμένους κανόνες για τις διατραπεζικές χρεώσεις. Το Ευρωσύστημα θα συζητήσει το περιεχόμενο της εν λόγω έκθεσης προόδου με τα ενδιαφερόμενα μέρη και θα παρακολουθήσει την εξέλιξη του κλάδου των καρτών στην Ευρώπη. Η έκθεση δημοσιεύεται σήμερα στην αγγλική γλώσσα και θα είναι προσεχώς διαθέσιμη και στις υπόλοιπες επίσημες κοινοτικές γλώσσες.