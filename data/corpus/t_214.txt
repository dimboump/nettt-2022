Το Ευρωσύστημα, το οποίο αποτελείται από την Ευρωπαϊκή Κεντρική Τράπεζα (ΕΚΤ) και τις εθνικές κεντρικές τράπεζες των χωρών της ζώνης του ευρώ, ολοκλήρωσε τις προετοιμασίες για την εισαγωγή του νέου τραπεζογραμματίου των 5 ευρώ, του πρώτου τραπεζογραμματίου της σειράς «Ευρώπη». Το νέο τραπεζογραμμάτιο θα τεθεί σε κυκλοφορία σε ολόκληρη τη ζώνη του ευρώ στις 2 Μαΐου 2013, μέσω των παραδοσιακών διαύλων, δηλαδή μέσω των ταμείων των τραπεζών και των αυτόματων ταμειολογιστικών μηχανών (ATM). Τα τραπεζογραμμάτια των 5 ευρώ της πρώτης σειράς θα συνεχίσουν να κυκλοφορούν παράλληλα με τα νέα τραπεζογραμμάτια, αλλά θα αρχίσουν σταδιακά να αποσύρονται. Η ημερομηνία κατά την οποία θα πάψουν να αποτελούν νόμιμο χρήμα θα ανακοινωθεί εγκαίρως. Ωστόσο, ακόμη και μετά την ημερομηνία αυτή, θα διατηρήσουν την αξία τους επ’ αόριστον και θα μπορούν να ανταλλάσσονται ανά πάσα στιγμή στις εθνικές κεντρικές τράπεζες της ζώνης του ευρώ. Για την ανάπτυξη του τραπεζογραμματίου των 5 ευρώ της σειράς «Ευρώπη» αξιοποιήθηκε η τεχνολογική πρόοδος η οποία σημειώθηκε στον τομέα της παραγωγής τραπεζογραμματίων κατά τη δεκαετία που μεσολάβησε από την εισαγωγή της πρώτης σειράς τραπεζογραμματίων. Στο νέο τραπεζογραμμάτιο έχουν ενσωματωθεί καινούργια και ενισχυμένα χαρακτηριστικά ασφαλείας. Στο υδατογράφημα και στο ολόγραμμα εμφανίζεται μια προσωπογραφία της Ευρώπης, μιας μορφής της ελληνικής μυθολογίας, από την οποία προήλθε και η ονομασία της νέας σειράς τραπεζογραμματίων. Ιδιαίτερα χαρακτηριστικά του ευδιάκριτου «αριθμού με βαθυπράσινο χρώμα» είναι η εναλλαγή από βαθύ πράσινο σε βαθύ μπλε, καθώς και μια αίσθηση κίνησης του φωτός από πάνω προς τα κάτω και αντίστροφα. Με τη βοήθεια μικρών ανάγλυφων γραμμών στην αριστερή και τη δεξιά άκρη του τραπεζογραμματίου διευκολύνεται η αναγνώρισή του, ιδίως από άτομα με προβλήματα όρασης. Όλα αυτά τα χαρακτηριστικά ασφαλείας είναι ορατά στην πρόσθια όψη του νέου τραπεζογραμματίου και η επαλήθευσή τους γίνεται εύκολα με τρεις απλούς ελέγχους: έλεγχο με την αφή, οπτικό έλεγχο και εξέταση υπό γωνία. Τα χαρακτηριστικά αυτά προβλέπεται ότι θα ενσωματωθούν σε όλα τα τραπεζογραμμάτια της σειράς «Ευρώπη». Για την καλύτερη ενημέρωση του κοινού σχετικά με το νέο τραπεζογραμμάτιο, δημιουργήθηκε ένα βίντεο με τίτλο «Ευρώ. Το δικό μας νόμισμα». Το βίντεο αυτό, μαζί με ενημερωτικό υλικό για τα τραπεζογραμμάτια ευρώ γενικότερα, είναι διαθέσιμο σε 22 γλώσσες της Ευρωπαϊκής Ένωσης στον δικτυακό τόπο της ΕΚΤ, καθώς και στον δικτυακό τόπο neoprosopotoueuro.