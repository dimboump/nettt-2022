Κατά την προηγούμενη συνεδρίασή του, το Διοικητικό Συμβούλιο εξέφρασε την άποψη ότι οι συστάσεις της Ευρωπαϊκής Επιτροπής για τα επόμενα στάδια της διαδικασίας υπερβολικού ελλείμματος εξώθησαν στα άκρα τα περιθώρια ερμηνείας των κανόνων και διαδικασιών.   Το Συμβούλιο ECOFIN αποφάσισε σήμερα να μην ενεργήσει βάσει των συστάσεων της Επιτροπής σχετικά με τη Γαλλία και τη Γερμανία. Το Διοικητικό Συμβούλιο εκφράζει τη βαθύτατη λύπη του για την εξέλιξη αυτή και συμμερίζεται τις απόψεις που διατύπωσε δημοσίως η Επιτροπή σχετικά με τα συμπεράσματα του Συμβουλίου ECOFIN.   Τα συμπεράσματα που ενέκρινε το Συμβούλιο ECOFIN ενέχουν σοβαρούς κινδύνους. Η μη τήρηση των κανόνων και διαδικασιών που προβλέπονται στο Σύμφωνο Σταθερότητας και Ανάπτυξης ενδέχεται να διακυβεύσει την αξιοπιστία του θεσμικού πλαισίου και την εμπιστοσύνη στη διατήρηση υγιών δημόσιων οικονομικών στα κράτη μέλη της ζώνης του ευρώ.   Το Διοικητικό Συμβούλιο λαμβάνει υπόψη τις δεσμεύσεις της Γαλλίας και της Γερμανίας να διορθώσουν τα υπερβολικά τους ελλείμματα το συντομότερο δυνατόν, και δη έως το 2005 το αργότερο, και καλεί ένθερμα τις ενδιαφερόμενες κυβερνήσεις να αναλάβουν τις ευθύνες τους. Καθίσταται αυτή τη στιγμή επιτακτική ανάγκη να ληφθούν αποτελεσματικά μέτρα που θα περιορίσουν τον αρνητικό αντίκτυπο στην εμπιστοσύνη.   Το Διοικητικό Συμβούλιο επιθυμεί να διαβεβαιώσει τους πολίτες ότι παραμένει πιστά προσηλωμένο στη διατήρηση της σταθερότητας των τιμών.