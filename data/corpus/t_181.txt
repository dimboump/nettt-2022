EMBARGOΑπαγόρευση δημοσίευσης πριν από τις 11.30 ώρα Κεντρικής Ευρώπης της Δευτέρας 13 Ιανουαρίου 2014      Το δεύτερο εξάμηνο του 2013 αποσύρθηκαν από την κυκλοφορία 353.000 πλαστά τραπεζογραμμάτια ευρώ. Πρόκειται για μια πολύ μικρή ποσότητα εάν αναλογιστούμε ότι ανά πάσα στιγμή βρίσκονται σε κυκλοφορία περισσότερα από 15 δισεκατομμύρια γνήσια τραπεζογραμμάτια.  Πάνω από το 75% των πλαστών τραπεζογραμματίων είναι τραπεζογραμμάτια των 20 και των 50 ευρώ. Η ποσότητα των πλαστών τραπεζογραμματίων των 10 ευρώ αυξήθηκε μεν, αλλά δεν υπερβαίνει το 6,3% επί του συνόλου. Προκειμένου να παραμείνει ένα βήμα μπροστά από τους παραχαράκτες, το Ευρωσύστημα παρουσιάζει σήμερα επισήμως το νέο, αναβαθμισμένο τραπεζογραμμάτιο των 10 ευρώ, που αποτελεί το δεύτερο τραπεζογραμμάτιο της σειράς «Ευρώπη». Η γνησιότητα όλων των τραπεζογραμματίων ευρώ μπορεί να επαληθευτεί με την απλή μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία». Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών.  Το δεύτερο εξάμηνο του 2013 αποσύρθηκαν από την κυκλοφορία συνολικά 353.000 πλαστά τραπεζογραμμάτια ευρώ – σημειώθηκε, δηλαδή, αύξηση κατά 11,4% συγκριτικά με το πρώτο εξάμηνο. Ωστόσο, ο αριθμός των πλαστών τραπεζογραμματίων παραμένει πολύ μικρός σε σχέση με τον αριθμό των γνήσιων τραπεζογραμματίων που βρίσκονταν σε κυκλοφορία την ίδια περίοδο (πάνω από 15 δισεκατομμύρια). Στον παρακάτω πίνακα παρουσιάζεται η εξέλιξη ανά εξάμηνο:        Χρονική περίοδος 2010/2 2011/1 2011/2 2012/1 2012/2 2013/1 2013/2   Αριθμός πλαστών τραπεζογραμματίων 364.000 296.000 310.000 251.000 280.000 317.000 353.000       Παρά την ύπαρξη μικρού αριθμού πλαστών τραπεζογραμματίων, τα μέλη του Ευρωσυστήματος – δηλ. η Ευρωπαϊκή Κεντρική Τράπεζα (ΕΚΤ) και οι 18 εθνικές κεντρικές τράπεζες της ζώνης του ευρώ – συνιστούν στους πολίτες να ελέγχουν προσεκτικά τα τραπεζογραμμάτια που λαμβάνουν. Είναι εύκολο να αναγνωρίσει κανείς τα γνήσια τραπεζογραμμάτια χάρη στην απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ για το ευρώ και στους δικτυακούς τόπους των εθνικών κεντρικών τραπεζών του Ευρωσυστήματος. Όποιος υποπτεύεται ότι έχει λάβει πλαστό τραπεζογραμμάτιο, θα πρέπει να το συγκρίνει απευθείας με ένα τραπεζογραμμάτιο το οποίο είναι αποδεδειγμένα γνήσιο. Εφόσον οι υποψίες αποδειχθούν βάσιμες, θα πρέπει να ειδοποιηθεί είτε η αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – η αντίστοιχη κεντρική τράπεζα. Στον ακόλουθο πίνακα παρουσιάζεται μια ποσοστιαία ανάλυση, κατά ονομαστική αξία, του συνολικού αριθμού πλαστών τραπεζογραμματίων που αποσύρθηκαν από την κυκλοφορία το δεύτερο εξάμηνο του 2013.         Ονομαστική αξία €5 €10 €20 €50 €100 €200 €500   Ποσοστό 0,4% 6,3% 43,0% 35,0% 12,9% 1,4% 1,0%       Στο διάστημα αυτό παρατηρήθηκαν τα εξής:  Τα τραπεζογραμμάτια των 20 και των 50 ευρώ εξακολουθούν να παρουσιάζουν τα υψηλότερα ποσοστά παραχάραξης. Το ποσοστό των πλαστών τραπεζογραμματίων των 20 ευρώ αυξήθηκε, ενώ το αντίστοιχο ποσοστό των 50 ευρώ μειώθηκε. Οι δύο αυτές ονομαστικές αξίες αντιστοιχούσαν μαζί στο 78% του συνόλου των πλαστών τραπεζογραμματίων. Ο αριθμός των πλαστών τραπεζογραμματίων των 10 ευρώ αυξήθηκε, αλλά και πάλι η συγκεκριμένη ονομαστική αξία αντιστοιχούσε μόλις στο 6,3% του συνόλου. Η πλειονότητα (98,0%) των πλαστών τραπεζογραμματίων εντοπίστηκαν σε χώρες της ζώνης του ευρώ, ενώ μόλις 1,5% περίπου εντοπίστηκαν σε κράτη μέλη της ΕΕ που δεν συμμετέχουν στη ζώνη του ευρώ και 0,5% σε άλλα μέρη του κόσμου.   Το Ευρωσύστημα επικοινωνεί με ποικίλους τρόπους με το κοινό προκειμένου να βοηθήσει τους πολίτες να διακρίνουν τα γνήσια από τα πλαστά τραπεζογραμμάτια και να διευκολύνει τους φορείς που κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία. Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ και να αξιοποιεί την τεχνολογική πρόοδο στον τομέα της παραγωγής τραπεζογραμματίων. Η εισαγωγή της σειράς «Ευρώπη» αποσκοπεί στη διατήρηση της εμπιστοσύνης του κοινού στο νόμισμα. Η νέα σειρά θα εξασφαλίζει την καλύτερη δυνατή προστασία από την παραχάραξη, καθώς τα τραπεζογραμμάτιά της θα είναι ασφαλέστερα και ανθεκτικότερα. Ο Yves Mersch, μέλος της Εκτελεστικής Επιτροπής της ΕΚΤ, παρουσίασε σήμερα επισήμως το τραπεζογραμμάτιο των 10 ευρώ της νέας σειράς «Ευρώπη», το οποίο θα διαδεχθεί το νέο τραπεζογραμμάτιο των 5 ευρώ που τέθηκε σε κυκλοφορία στις 2 Μαΐου 2013. Τα υπόλοιπα τραπεζογραμμάτια αυτής της σειράς θα τεθούν σε κυκλοφορία σταδιακά στη διάρκεια των επόμενων ετών. Για περισσότερες πληροφορίες, μπορείτε να απευθύνεστε στην κ. Elodie Lafitte Nowodazkij, τηλ.: +49 69 1344 7390.