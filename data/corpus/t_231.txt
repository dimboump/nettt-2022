Πρόσφατα, η ΕΚΤ έλαβε νέα περιβαλλοντική πιστοποίηση σύμφωνα με το πρότυπο ISO 14001 και το σύστημα οικολογικής διαχείρισης και οικολογικού ελέγχου της ΕΕ (Eco-Management and Audit Scheme - EMAS). Η περιβαλλοντική αυτή πιστοποίηση, την οποία η ΕΚΤ έλαβε για πρώτη φορά το 2010, αποτελεί αναγνώριση της μακρόπνοης δέσμευσής της να βελτιώνει διαρκώς τις περιβαλλοντικές επιδόσεις της, ιδίως ελαχιστοποιώντας το οικολογικό της αποτύπωμα και τις εκπομπές άνθρακα. Η ΕΚΤ υιοθέτησε περιβαλλοντική πολιτική για πρώτη φορά το 2007. Για να εξασφαλίσει την επίτευξη των στόχων αυτής της πολιτικής της, εφαρμόζει σύστημα περιβαλλοντικής διαχείρισης σύμφωνα με το πρότυπο ISO 14001 και το EMAS, το οποίο καλύπτει όλες τις δραστηριότητες που διεξάγονται στις κτιριακές της εγκαταστάσεις. Η ΕΚΤ δημοσιεύει τώρα τη δεύτερη επικαιροποιημένη περιβαλλοντική της δήλωση, στην οποία σκιαγραφούνται τα επιτεύγματα που σημειώθηκαν τα προηγούμενα έτη όσον αφορά τις περιβαλλοντικές επιδόσεις, καθώς και οι περιβαλλοντικές πτυχές, οι σκοποί, οι στόχοι και τα μέτρα που πρόκειται να ληφθούν στο πλαίσιο του επόμενου περιβαλλοντικού προγράμματος.  Περιβαλλοντικά επιτεύγματα Το προηγούμενο έτος σημειώθηκε μια ακόμα επιτυχία όσον αφορά την αναγνώριση των προσπαθειών της ΕΚΤ να περιορίσει το περιβαλλοντικό της αποτύπωμα και τη δέσμευσή της να ανταποκριθεί σε προκλήσεις πέρα από τη χρηματοπιστωτική κρίση. Η κυριότερη επιτυχία του συστήματος περιβαλλοντικής διαχείρισης ήταν η θετική εξέλιξη των περιβαλλοντικών επιδόσεων. Το αποτύπωμα άνθρακα της ΕΚΤ το 2011 υπολογίστηκε σε περίπου 9.000 τόνους εκπομπών άνθρακα, με άλλα λόγια μειώθηκε κατά περίπου 30% σε σύγκριση με το 2009. Άλλα περιβαλλοντικά επιτεύγματα περιλαμβάνουν τη μετάβαση σε ανανεώσιμες πηγές ενέργειας για όλα τα κτίρια της ΕΚΤ και για το εργοτάξιο των νέων κτιριακών εγκαταστάσεών της, το γεγονός ότι σχεδόν το 100% του χαρτιού για εσωτερική χρήση της ΕΚΤ (παραγωγή αντιγράφων και εκτυπώσεις) ανακυκλώνεται πλήρως και φέρει το οικολογικό σήμα «Blue Angel», και την εφαρμογή του εταιρικού προγράμματος των γερμανικών σιδηροδρόμων (Deutsche Bahn) για σιδηροδρομικές μετακινήσεις χωρίς εκπομπές άνθρακα. Η ΕΚΤ καταβάλλει κάθε δυνατή προσπάθεια προκειμένου να βελτιώσει περαιτέρω τις περιβαλλοντικές επιδόσεις της μέχρι το 2013. Οι προσπάθειες θα επικεντρωθούν στη μεγαλύτερη ευαισθητοποίηση του προσωπικού και στη δέσμευση για επίτευξη του στόχου μείωσης του συνολικού αποτυπώματος άνθρακα της ΕΚΤ κατά 10% επιπλέον. Για περισσότερες πληροφορίες σχετικά με τις περιβαλλοντικές δράσεις και σχέδια της ΕΚΤ, μπορείτε να συμβουλευθείτε την επικαιροποιημένη περιβαλλοντική δήλωση της ΕΚΤ για το 2012, η οποία είναι διαθέσιμη μόνο στα αγγλικά, κάνοντας κλικ στον σύνδεσμο.