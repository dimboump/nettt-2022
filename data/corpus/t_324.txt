Σήμερα η Σλοβακία εισήγαγε το ευρώ. Έτσι, ο αριθμός των κρατών μελών της ΕΕ που χρησιμοποιούν το ενιαίο ευρωπαϊκό νόμισμα ανέρχεται τώρα σε 16. Η Ευρωπαϊκή Κεντρική Τράπεζα (ΕΚΤ) χαιρετίζει αυτή τη νέα διεύρυνση της ζώνης του ευρώ. Ως αποτέλεσμα της υιοθέτησης του ευρώ από τη Σλοβακία, η Národná banka Slovenska αποτελεί πλέον πλήρες μέλος του Ευρωσυστήματος, του συστήματος κεντρικών τραπεζών της ζώνης του ευρώ, το οποίο αποτελείται από την ΕΚΤ και τις 16 πλέον εθνικές κεντρικές τράπεζες των κρατών μελών της ΕΕ που έχουν υιοθετήσει το ευρώ. Σύμφωνα με το πρωτόκολλο για το καταστατικό του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας, η Národná banka Slovenska έχει καταβάλει το υπόλοιπο της εισφοράς της στο κεφάλαιο της ΕΚΤ και έχει μεταβιβάσει στην ΕΚΤ την εισφορά της στα συναλλαγματικά διαθέσιμα της ΕΚΤ. Η ενσωμάτωση των νομισματικών χρηματοπιστωτικών ιδρυμάτων της Σλοβακίας στο τραπεζικό σύστημα της ζώνης του ευρώ την 1η Ιανουαρίου 2009 είχε ήδη ληφθεί υπόψη στη δημοσίευση των αναγκών της ζώνης του ευρώ σε ρευστότητα και στον καθορισμό του ποσού αναφοράς στις 29 και 30 Δεκεμβρίου 2008. Οι Σλοβάκοι αντισυμβαλλόμενοι του Ευρωσυστήματος δύνανται να συμμετάσχουν στις πράξεις ανοικτής αγοράς του Ευρωσυστήματος που θα ανακοινωθούν μετά την 1η Ιανουαρίου 2009. Ο κατάλογος των νομισματικών χρηματοπιστωτικών ιδρυμάτων που είναι εγκατεστημένα στη Σλοβακία και υπόκεινται στην υποχρέωση τήρησης ελάχιστων αποθεματικών δημοσιεύεται στο δικτυακό τόπο της ΕΚΤ, μαζί με τους καταλόγους των λοιπών κρατών μελών της ΕΕ που έχουν υιοθετήσει το ευρώ. Ο κατάλογος των περιουσιακών στοιχείων που βρίσκονται στη Σλοβακία και γίνονται αποδεκτά ως ασφάλεια για τις πιστοδοτικές πράξεις του Ευρωσυστήματος διατίθεται επίσης στο δικτυακό τόπο της ΕΚΤ.