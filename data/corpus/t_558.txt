Από σήμερα τα μεσάνυχτα, δύο μήνες μετά την 1η Ιανουαρίου 2002, την ημέρα εισαγωγής στην κυκλοφορία των τραπεζογραμματίων και των κερμάτων ευρώ, το ευρώ θα αποτελεί πλέον το μόνο νόμισμα με ισχύ νόμιμου χρήματος σε ολόκληρη τη ζώνη του ευρώ. Όπως δήλωσε ο Πρόεδρος της Ευρωπαϊκής Κεντρικής Τράπεζας, κ. Willem F. Duisenberg, «από σήμερα τα μεσάνυχτα, τα 12 εθνικά νομίσματα της ζώνης του ευρώ παύουν πια να αποτελούν νόμιμο χρήμα. Οι πολίτες της ζώνης του ευρώ έβαλαν το ευρώ στη ζωή τους από την πρώτη κιόλας στιγμή, συμβάλλοντας έτσι τα μέγιστα σε αυτό το σπουδαίο επίτευγμα στην ιστορία της ευρωπαϊκής ολοκλήρωσης. Αναμφισβήτητα, η οικονομία της ζώνης του ευρώ θα στηριχθεί στην επιτυχία αυτή για να συνεχίσει την πορεία της στο μέλλον.»   Τα πιστωτικά ιδρύματα θα εξακολουθήσουν να ανταλλάσσουν τα εθνικά τραπεζογραμμάτια και κέρματα με ευρώ για ορισμένο χρονικό διάστημα – ενδεχομένως με κάποια επιβάρυνση. Οι εθνικές κεντρικές τράπεζες θα ανταλλάσσουν τα αντίστοιχα εθνικά τραπεζογραμμάτια και κέρματα στην ονομαστική τους αξία, χωρίς επιβάρυνση, για μεγαλύτερο χρονικό διάστημα (βλ. τον παρακάτω πίνακα). Επιπλέον, μέχρι τις 31 Μαρτίου 2002, εθνικά τραπεζογραμμάτια χωρών της ζώνης του ευρώ θα μπορούν να ανταλλάσσονται, χωρίς επιβάρυνση, σε σημεία που θα υποδεικνύουν οι εθνικές κεντρικές τράπεζες των 12 χωρών της ζώνης του ευρώ.  Η επιστροφή των εθνικών τραπεζογραμματίων συνεχίζεται με τον αναμενόμενο ρυθμό. Η συνολική αξία των εθνικών τραπεζογραμματίων σε κυκλοφορία μειώθηκε από 270 δισεκατομμύρια ευρώ την 1η Ιανουαρίου 2002 σε 42 δισεκατομμύρια ευρώ στις 26 Φεβρουαρίου.  Σήμερα βρίσκονται σε κυκλοφορία τραπεζογραμμάτια ευρώ αξίας περίπου 242 δισεκατομμυρίων ευρώ, έναντι 133 δισεκατομμυρίων ευρώ την 1η Ιανουαρίου 2002. Το μερίδιο του ευρώ στη συνολική νομισματική κυκλοφορία (euro progress ratio – EPR), το οποίο αποτελεί ένδειξη του ρυθμού αντικατάστασης των εθνικών τραπεζογραμματίων με τραπεζογραμμάτια ευρώ, ανήλθε στο 85,2% στις 26 Φεβρουαρίου 2002, έναντι 33% την 1η Ιανουαρίου 2002. Το εν λόγω μερίδιο θα παρουσιάσει ελάχιστη μόνο αύξηση στο μέλλον, καθώς είναι πιθανόν ορισμένα εθνικά τραπεζογραμμάτια είτε να έχουν απολεσθεί ή καταστραφεί είτε να έχουν φυλαχθεί ως ενθύμια ή για συλλεκτικούς σκοπούς.   Ένας σχετικά μικρός αριθμός πλαστών τραπεζογραμματίων ευρώ έχουν εντοπιστεί μέχρι σήμερα, τα οποία ήταν, όμως, κακής ποιότητας και έγιναν αμέσως αντιληπτά. Ωστόσο, οι καταναλωτές και όσοι κατ' επάγγελμα χειρίζονται μετρητά θα πρέπει να εξακολουθήσουν να διενεργούν τους ελέγχους γνησιότητας των τραπεζογραμματίων ευρώ, δηλαδή τον έλεγχο με την αφή, τον οπτικό έλεγχο και την εξέταση υπό γωνία.       Όριο για την ανταλλαγή των εθνικών τραπεζογραμματίων και κερμάτων στις εθνικές κεντρικές τράπεζες της ζώνης του ευρώ:                Αυστρία:   Επ' αόριστον για τραπεζογραμμάτια και κέρματα    Βέλγιο:   Επ' αόριστον για τραπεζογραμμάτια και 31η Δεκεμβρίου 2004 για κέρματα    Γαλλία:   Δέκα έτη για τραπεζογραμμάτια και τρία έτη για κέρματα    Γερμανία:   Επ' αόριστον για τραπεζογραμμάτια και κέρματα    Ελλάδα:   Δέκα έτη για τραπεζογραμμάτια και δύο έτη για κέρματα    Ιρλανδία:   Επ' αόριστον για τραπεζογραμμάτια και κέρματα    Ιταλία:   Δέκα έτη για τραπεζογραμμάτια και κέρματα    Ισπανία:   Επ' αόριστον για τραπεζογραμμάτια και κέρματα    Λουξεμβούργο:   Επ' αόριστον για τραπεζογραμμάτια και 31η Δεκεμβρίου 2004 για κέρματα    Ολλανδία:   1η Ιανουαρίου 2032 για τραπεζογραμμάτια και 1η Ιανουαρίου 2007 για κέρματα    Πορτογαλία:   20 έτη για τραπεζογραμμάτια και 31η Δεκεμβρίου 2002 για κέρματα    Φινλανδία:   Δέκα έτη για τραπεζογραμμάτια και κέρματα