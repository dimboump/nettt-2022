Στη συνεδρίασή του στις 21 Νοεμβρίου 2002, το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) ενέκρινε νέο κανονισμό που τροποποιεί τον κανονισμό ΕΚΤ/2001/13 σχετικά με τον ενοποιημένο ισολογισμό του τομέα των νομισματικών χρηματοπιστωτικών ιδρυμάτων. Αυτός ο νέος κανονισμός θα τεθεί σε ισχύ την 1η Μαΐου 2003. Ο κανονισμός προβλέπει τη συλλογή μηνιαίων στατιστικών στοιχείων για τους κατόχους μετοχών/μεριδίων αμοιβαίων κεφαλαίων χρηματαγοράς (ΑΚΧΑ) κατανεμημένα ανά κατοικία του κατόχου, επεκτείνοντας έτσι το φάσμα των στατιστικών απαιτήσεων καλύπτονται από τον κανονισμό ΕΚΤ/2001/13. Στόχος του νέου Κανονισμού είναι να βελτιωθεί η ποιότητα των στοιχείων για τους κατόχους μετοχών/μεριδίων ΑΚΧΑ, τα οποία χρησιμοποιούνται για τον υπολογισμό του νομισματικού συνόλου Μ3. Η πρόθεση εισαγωγής αυτής της νέας απαίτησης υποβολής εκθέσεων είχε ήδη επισημανθεί στο δελτίο τύπου που εξέδωσε η ΕΚΤ στις 22 Νοεμβρίου 2001, όταν εγκρίθηκε ο κανονισμός ΕΚΤ/2001/13. Αυτή η νέα απαίτηση απευθύνεται σε ΑΚΧΑ, υπό την ιδιότητά τους ως εκδότες μετοχών/μεριδίων, καθώς και σε άλλα νομισματικά χρηματοπιστωτικά ιδρύματα και άλλους χρηματοπιστωτικούς ενδιάμεσους οργανισμούς, στο βαθμό που αυτοί διατηρούν στη θεματοφυλακή τους μετοχές/μερίδια που εκδίδονται από ΑΚΧΑ κατοίκους ή με άλλο τρόπο συναλλάσσονται σε Μετοχές/μερίδια ΑΚΧΑ για δικό τους λογαριασμό ή για λογαριασμό τρίτων.