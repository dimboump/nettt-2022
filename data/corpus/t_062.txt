25 Ιανουαρίου 2019 [Επικαιροποιήθηκε στις 28 Ιανουαρίου 2019]  262.000 πλαστά τραπεζογραμμάτια ευρώ αποσύρθηκαν από την κυκλοφορία το δεύτερο εξάμηνο του 2018.  Πάνω από 80% των πλαστών ήταν τραπεζογραμμάτια των 20 και των 50 ευρώ. Η γνησιότητα όλων των τραπεζογραμματίων ευρώ επαληθεύεται με τη μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία».  Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών.   Περίπου 262.000 πλαστά τραπεζογραμμάτια ευρώ αποσύρθηκαν από την κυκλοφορία το δεύτερο εξάμηνο του 2018, δηλαδή σημειώθηκε μείωση κατά 13,0% συγκριτικά με το πρώτο εξάμηνο του 2018 και κατά 27,8% σε σχέση με το δεύτερο εξάμηνο του 2017. Η πιθανότητα να λάβετε πλαστό τραπεζογραμμάτιο είναι στην πραγματικότητα πολύ μικρή, καθώς ο αριθμός των πλαστών τραπεζογραμματίων παραμένει πολύ χαμηλός σε σχέση με τον αριθμό των γνήσιων τραπεζογραμματίων ευρώ σε κυκλοφορία, ο οποίος, μετά την εισαγωγή τους, αυξάνεται σταθερά με ρυθμό ταχύτερο από τον ρυθμό αύξησης του ΑΕΠ. Το 2018 ο αριθμός και η αξία των τραπεζογραμματίων ευρώ σε κυκλοφορία αυξήθηκαν κατά περίπου 4,0%5,6% και 3,7%5,2% αντίστοιχα. Σήμερα βρίσκονται σε κυκλοφορία περισσότερα από 22 δισεκατομμύρια τραπεζογραμμάτια ευρώ με συνολική αξία περίπου 1,2 τρισεκατομμύρια ευρώ.  Στον παρακάτω πίνακα παρουσιάζονται στοιχεία ανά εξάμηνο:   Ανάλυση κατά ονομαστική αξία:   Κατά το δεύτερο εξάμηνο του 2018:  Τα τραπεζογραμμάτια των 20 και των 50 ευρώ εξακολούθησαν να καταγράφουν τα υψηλότερα ποσοστά παραχάραξης. Οι δύο αυτές ονομαστικές αξίες αντιστοιχούσαν μαζί σε περισσότερο από το 80% του συνόλου των πλαστών τραπεζογραμματίων.  Τα περισσότερα πλαστά τραπεζογραμμάτια (96,7%) εντοπίστηκαν στις χώρες της ζώνης του ευρώ. Τα υπόλοιπα εντοπίστηκαν σε κράτη μέλη της ΕΕ εκτός ζώνης ευρώ (2,2%) και σε άλλα μέρη του κόσμου (1,1%).  Ελέγχετε τα τραπεζογραμμάτια!  Από τότε που εκδόθηκε η πρώτη σειρά τραπεζογραμματίων ευρώ, το Ευρωσύστημα – δηλ. η Ευρωπαϊκή Κεντρική Τράπεζα (ΕΚΤ) και οι 19 εθνικές κεντρικές τράπεζες της ζώνης του ευρώ – ενθαρρύνει τους πολίτες να ελέγχουν προσεκτικά τα τραπεζογραμμάτια που λαμβάνουν. Μπορείτε να ελέγξτε τη γνησιότητα των τραπεζογραμματίων σας με την απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ για το ευρώ, καθώς και στους δικτυακούς τόπους των εθνικών κεντρικών τραπεζών. Εάν λάβετε πλαστό τραπεζογραμμάτιο, συγκρίνετέ το απευθείας με ένα τραπεζογραμμάτιο το οποίο είναι αποδεδειγμένα γνήσιο. Εφόσον οι υποψίες σας αποδειχθούν βάσιμες, θα πρέπει να ειδοποιήσετε την αστυνομία ή – σύμφωνα με τις ρυθμίσεις που ισχύουν σε εθνικό επίπεδο – την αντίστοιχη εθνική κεντρική τράπεζα ή την εμπορική τράπεζά σας. Το Ευρωσύστημα στηρίζει τις διωκτικές αρχές στον αγώνα τους κατά της παραχάραξης και της κιβδηλείας του νομίσματος.  Το Ευρωσύστημα επικοινωνεί με ποικίλους τρόπους προκειμένου να βοηθήσει τους πολίτες να διακρίνουν τα γνήσια από τα πλαστά τραπεζογραμμάτια και να διευκολύνει τους φορείς που κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία.  Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ και να εξακολουθεί να βελτιώνει τις τεχνικές παραγωγής τραπεζογραμματίων. Τα τραπεζογραμμάτια ευρώ της δεύτερης σειράς –της σειράς «Ευρώπη»– είναι ακόμη πιο ασφαλή και συμβάλλουν στη διατήρηση της εμπιστοσύνης του κοινού στο νόμισμα.  Τα νέα τραπεζογραμμάτια των 100 και 200 ευρώ με ενισχυμένα χαρακτηριστικά ασφαλείας παρουσιάστηκαν στις 17 Σεπτεμβρίου 2018. Αυτές είναι οι τελευταίες ονομαστικές αξίες της σειράς «Ευρώπη» και θα τεθούν σε κυκλοφορία στις 28 Μαΐου 2019. Το Ευρωσύστημα διοργανώνει ενημερωτική εκστρατεία για τους φορείς που κατ' επάγγελμα διαχειρίζονται μετρητά και το ευρύ κοινό σχετικά με την εισαγωγή των νέων αυτών τραπεζογραμματίων, τα οποία θα έχουν ορισμένα νέα χαρακτηριστικά ασφαλείας. Το Ευρωσύστημα θα εξακολουθήσει να στηρίζει τους κατασκευαστές εξοπλισμού επεξεργασίας τραπεζογραμματίων και τους λοιπούς προμηθευτές στην προσπάθειά τους να προσαρμόσουν τα μηχανήματά τους και τις συσκευές εξακρίβωσης της γνησιότητας στα νέα τραπεζογραμμάτια.  Για περισσότερες πληροφορίες μπορείτε να απευθύνεστε στην κα Esther Tejedor, τηλ.: +49 69 1344 95596.