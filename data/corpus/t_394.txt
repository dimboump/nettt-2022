Η Ευρωπαϊκή Κεντρική Τράπεζα (ΕΚΤ) δημοσιεύει σήμερα την αξιολόγησή της για την οικονομική και νομική σύγκλιση εννέα κρατών μελών της Ευρωπαϊκής Ένωσης (ΕΕ), δηλ. της Τσεχικής Δημοκρατίας, της Εσθονίας, της Κύπρου, της Λεττονίας, της Ουγγαρίας, της Μάλτας, της Πολωνίας, της Σλοβακίας και της Σουηδίας. Η Έκθεση της ΕΚΤ για τη Σύγκλιση εξετάζει κατά πόσο αυτές οι χώρες έχουν επιτύχει υψηλό βαθμό διατηρήσιμης οικονομικής σύγκλισης. Επιπλέον, αξιολογεί τη συμμόρφωση με τις καταστατικές προϋποθέσεις που πρέπει να πληρούν οι εθνικές κεντρικές τράπεζες ώστε να αποτελέσουν αναπόσπαστο μέρος του Ευρωσυστήματος (νομική σύγκλιση). Με την κατάρτιση της παρούσας έκθεσης, η ΕΚΤ εκπληρώνει την υποχρέωσή της, βάσει του άρθρου 122(2) σε συνδυασμό με το άρθρο 121(1) της Συνθήκης για την ίδρυση της Ευρωπαϊκής Κοινότητας, να υποβάλλει έκθεση προς το Συμβούλιο της Ευρωπαϊκής Ένωσης (Συμβούλιο της ΕΕ) τουλάχιστον μία φορά κάθε δύο χρόνια ή κατόπιν αιτήματος κράτους μέλους με παρέκκλιση «για την πρόοδο που έχουν επιτελέσει τα κράτη μέλη στην εκπλήρωση των υποχρεώσεών τους για την επίτευξη της οικονομικής και νομισματικής ένωσης».  Επί του παρόντος, 13 κράτη μέλη της ΕΕ δεν έχουν γίνει ακόμη πλήρη μέλη της Οικονομικής και Νομισματικής Ένωσης. Δύο από αυτά τα κράτη μέλη, η Δανία και το Ηνωμένο Βασίλειο, απολαμβάνουν ειδικό καθεστώς σύμφωνα με τους όρους των σχετικών πρωτοκόλλων, τα οποία προσαρτώνται στη Συνθήκη. Ως εκ τούτου, εκθέσεις για τη σύγκλιση αυτών των δύο κρατών μελών συντάσσονται μόνο αν το ζητήσουν τα ίδια. Στην Έκθεση για τη Σύγκλιση που εξέδωσε η ΕΚΤ το Μάιο του 2006 εξετάστηκαν δύο άλλα κράτη μέλη, η Λιθουανία και η Σλοβενία, κατόπιν δικού τους αιτήματος. Το Συμβούλιο της ΕΕ, αφού έλαβε υπόψη την έκθεση αυτή, καθώς και την Έκθεση για τη Σύγκλιση που δημοσιεύθηκε από την Ευρωπαϊκή Επιτροπή το Μάιο του 2006, και κατόπιν σχετικής πρότασης της Ευρωπαϊκής Επιτροπής, αποφάσισε να καταργήσει την παρέκκλιση της Σλοβενίας και να της επιτρέψει να υιοθετήσει το ευρώ την 1η Ιανουαρίου 2007. Το καθεστώς της Λιθουανίας ως χώρας με παρέκκλιση παραμένει αμετάβλητο. Όμως δεν συμπεριλαμβάνεται στην παρούσα έκθεση επειδή ο βαθμός σύγκλισής της εξετάστηκε ήδη το 2006.  Η Έκθεση της ΕΚΤ για τη Σύγκλιση διατίθεται στις 19 κοινοτικές γλώσσες στο δικτυακό τόπο της ΕΚΤ (http://www.ecb.europa.eu).