Έπειτα από διεξοδικές αναλύσεις, το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) αποφάσισε να δημοπρατήσει εκ νέου το έργο κατασκευής των νέων κτιριακών εγκαταστάσεων της ΕΚΤ στη Φραγκφούρτη. Στο πλαίσιο της διαδικασίας αυτής, πρόκειται να δημοσιευθούν 15 περίπου ειδικές προσκλήσεις υποβολής προσφορών στη διάρκεια του 2009. Η δημοσίευση νέων προσκλήσεων υποβολής προσφορών για το εν λόγω έργο αποσκοπεί στην τόνωση του ανταγωνισμού για το συγκεκριμένο σχέδιο. Στο τέλος του 2009, βάσει των αποτελεσμάτων της διαδικασίας δημοπράτησης, το Διοικητικό Συμβούλιο θα αποφασίσει κατά πόσο θα προχωρήσει στην υλοποίηση του σχεδίου. Εφόσον δώσει την έγκρισή του, τότε οι εργασίες κατασκευής στο οικόπεδο της Grossmarkthalle (της πρώην κεντρικής αγοράς της Φραγκφούρτης) θα συνεχιστούν το 2010, με σκοπό οι νέες κτιριακές εγκαταστάσεις να έχουν ολοκληρωθεί στις αρχές του 2014. Η ΕΚΤ εξακολουθεί να δεσμεύεται πλήρως όσον αφορά την τήρηση του αρχικού εκτιμώμενου κόστους κατασκευής (περίπου 500 εκατ. ευρώ σε σταθερές τιμές του 2005) για τις νέες κτιριακές της εγκαταστάσεις, οι οποίες σχεδιάστηκαν από το αρχιτεκτονικό γραφείο COOP HIMMELB(L)AU της Βιέννης.  Οι αρχιτέκτονες και οι μελετητές θα ξεκινήσουν τον προγραμματισμό των εργασιών κατασκευής τον Ιανουάριο του 2009. Παράλληλα, θα προκηρυχθεί διαγωνισμός για την ανάθεση της συνολικής διαχείρισης της κατασκευής του έργου.  Για περισσότερες πληροφορίες σχετικά με τις νέες κτιριακές εγκαταστάσεις της ΕΚΤ, μπορείτε να ανατρέξετε στο δικτυακό τόπο της ΕΚΤ, στη διεύθυνση http://www.ecb.europa.eu/ecb/premises. Οι διάφορες προσκλήσεις υποβολής προσφορών θα δημοσιευθούν επίσης στην Επίσημη Εφημερίδα της Ευρωπαϊκής Ένωσης.