Το δεύτερο εξάμηνο του 2006, αποσύρθηκαν από την κυκλοφορία συνολικά 265.000 πλαστά τραπεζογραμμάτια ευρώ. Στον ακόλουθο πίνακα παρουσιάζονται αναλυτικά τα πλαστά τραπεζογραμμάτια κατά ονομαστική αξία:    Το τραπεζογραμμάτιο των 20 ευρώ εξακολουθεί να παρουσιάζει τα υψηλότερα ποσοστά πλαστών, ενώ ακολουθούν το τραπεζογραμμάτιο των 50 ευρώ και των 100 ευρώ. Μεταξύ Ιουλίου-Δεκεμβρίου 2006, αυτές οι τρεις ονομαστικές αξίες αντιστοιχούσαν σε άνω του 90% όλων των πλαστών τραπεζογραμματίων που έχουν εντοπιστεί σε κυκλοφορία.  Το επίπεδο των πλαστών τραπεζογραμματίων έχει κυμανθεί ελάχιστα μόνο τα τελευταία τρία χρόνια, σύμφωνα με τα εξαμηνιαία στοιχεία που παρουσιάζονται στον παρακάτω πίνακα:   Επιπλέον, τα στοιχεία αυτά θα πρέπει να εξετάζονται σε σχέση με τη σταδιακή αύξηση του αριθμού των γνήσιων τραπεζογραμματίων ευρώ σε κυκλοφορία (κατά μέσο όρο 10,6 δισεκατομμύρια κατά το δεύτερο εξάμηνο του 2006). Όπως έχει σημειωθεί σε προηγούμενες αναφορές, η μεγάλη πλειονότητα (98%) των πλαστών τραπεζογραμματίων που εντοπίζονται εμφανίζονται σε χώρες της ζώνης του ευρώ. Το δεύτερο εξάμηνο του 2006, σχεδόν 1% προήλθε από κράτη μέλη της ΕΕ εκτός της ζώνης του ευρώ και 1% από άλλα μέρη του κόσμου. Οι πολίτες μπορούν να είναι βέβαιοι για την ποιότητα των τραπεζογραμματίων ευρώ και τα χαρακτηριστικά ασφαλείας τους. Ωστόσο, το Ευρωσύστημα, δηλαδή η Ευρωπαϊκή Κεντρική Τράπεζα (ΕΚΤ) και οι 13 εθνικές κεντρικές τράπεζες της ζώνης του ευρώ, εξακολουθεί να εφιστά την προσοχή των πολιτών στο να ελέγχουν τη γνησιότητα των τραπεζογραμματίων που λαμβάνουν. Μπορεί εύκολα να διακρίνει κανείς όλα τα είδη πλαστών τραπεζογραμματίων από τα γνήσια χάρη στους τρεις απλούς ελέγχους (έλεγχος με την αφή, οπτικός έλεγχος και εξέταση υπό γωνία) που περιγράφονται στο ενημερωτικό υλικό του Ευρωσυστήματος και στο δικτυακό τόπο της ΕΚΤ, καθώς και στους δικτυακούς τόπους των εθνικών κεντρικών τραπεζών του Ευρωσυστήματος. Όμως, σε περίπτωση αμφιβολίας το τραπεζογραμμάτιο για το οποίο υπάρχει υπόνοια ότι είναι πλαστό πρέπει να συγκρίνεται απευθείας με ένα τραπεζογραμμάτιο το οποίο είναι αποδεδειγμένα γνήσιο.  Για την καταπολέμηση της παραχάραξης, το Ευρωσύστημα συνεργάζεται πολύ στενά με την Europol (η οποία παρέχει στοιχεία για την κατάσχεση πλαστών τραπεζογραμματίων και κερμάτων ευρώ πριν τεθούν σε κυκλοφορία) και την Ευρωπαϊκή Επιτροπή (η οποία είναι αρμόδια για την παροχή στοιχείων σχετικά με τα πλαστά κέρματα ευρώ). Το Ευρωσύστημα έχει επίσης πολύ καλή συνεργασία με την Interpol και τις εθνικές αστυνομικές δυνάμεις για θέματα επιβολής του νόμου. Όποιος υποπτεύεται ότι έχει λάβει πλαστό τραπεζογραμμάτιο θα πρέπει να επικοινωνήσει είτε με την αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – με την αντίστοιχη εθνική κεντρική τράπεζα, παρέχοντας όσο το δυνατόν περισσότερες πληροφορίες για την προέλευση του τραπεζογραμματίου.