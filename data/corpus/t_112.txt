445.000 πλαστά τραπεζογραμμάτια ευρώ αποσύρθηκαν από την κυκλοφορία το δεύτερο εξάμηνο του 2015.   83% των πλαστών τραπεζογραμματίων αφορούσαν τις ονομαστικές αξίες των 20 και των 50 ευρώ.   Η γνησιότητα όλων των τραπεζογραμματίων ευρώ επαληθεύεται με την απλή μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία».   Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών.   Η Ευρωπαϊκή Κεντρική Τράπεζα (ΕΚΤ) ανακοίνωσε σήμερα ότι το δεύτερο εξάμηνο του 2015 αποσύρθηκαν από την κυκλοφορία περίπου 445.000 πλαστά τραπεζογραμμάτια ευρώ, δηλαδή σημειώθηκε μείωση κατά 2% συγκριτικά με το πρώτο εξάμηνο του έτους. Ο αριθμός των πλαστών τραπεζογραμματίων παραμένει πολύ μικρός σε σχέση με τον αυξανόμενο αριθμό των γνήσιων τραπεζογραμματίων που βρίσκονται σε κυκλοφορία (πάνω από 18 δισεκατομμύρια κατά το δεύτερο εξάμηνο του 2015).  Στον παρακάτω πίνακα παρουσιάζεται η εξέλιξη ανά εξάμηνο:   Από τότε που εκδόθηκε η πρώτη σειρά τραπεζογραμματίων ευρώ, τα μέλη του Ευρωσυστήματος – δηλ. η Ευρωπαϊκή Κεντρική Τράπεζα και οι 19 εθνικές κεντρικές τράπεζες της ζώνης του ευρώ – παροτρύνουν τους πολίτες να ελέγχουν προσεκτικά τα τραπεζογραμμάτια που λαμβάνουν. Τα γνήσια τραπεζογραμμάτια μπορούν να αναγνωρίζονται χάρη στην απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ για το ευρώ, καθώς και στους δικτυακούς τόπους των εθνικών κεντρικών τραπεζών του Ευρωσυστήματος.  Το Ευρωσύστημα επικοινωνεί με ποικίλους τρόπους προκειμένου να βοηθήσει τους πολίτες να διακρίνουν τα γνήσια από τα πλαστά τραπεζογραμμάτια και να διευκολύνει τους φορείς που κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία.  Εάν υποπτεύεστε ότι έχετε λάβει πλαστό τραπεζογραμμάτιο, θα πρέπει να το συγκρίνετε απευθείας με ένα τραπεζογραμμάτιο το οποίο είναι αποδεδειγμένα γνήσιο. Εφόσον οι υποψίες σας αποδειχθούν βάσιμες, θα πρέπει να ειδοποιήσετε είτε την αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – την αντίστοιχη εθνική κεντρική τράπεζα. Το Ευρωσύστημα στηρίζει τις διωκτικές αρχές στον αγώνα τους κατά της παραχάραξης και της κιβδηλείας του νομίσματος.  Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ και να εξακολουθεί να βελτιώνει τις τεχνικές παραγωγής τραπεζογραμματίων. Η εισαγωγή της σειράς «Ευρώπη» θα καταστήσει τα τραπεζογραμμάτια ασφαλέστερα και θα συμβάλει στη διατήρηση της εμπιστοσύνης του κοινού στο νόμισμα.  Στον ακόλουθο πίνακα παρουσιάζεται μια ανάλυση, κατά ονομαστική αξία, του συνολικού αριθμού πλαστών τραπεζογραμματίων που αποσύρθηκαν από την κυκλοφορία το δεύτερο εξάμηνο του 2015.   Στο διάστημα αυτό παρατηρήθηκαν τα εξής:   Τα τραπεζογραμμάτια των 20 και των 50 ευρώ εξακολούθησαν να καταγράφουν τα υψηλότερα ποσοστά παραχάραξης. Σε σύγκριση με το πρώτο εξάμηνο του 2015, το ποσοστό των πλαστών τραπεζογραμματίων των 20 ευρώ μειώθηκε, ενώ το αντίστοιχο ποσοστό των 50 ευρώ αυξήθηκε. Οι δύο αυτές ονομαστικές αξίες αντιστοιχούσαν μαζί στο 83,3% του συνόλου των πλαστών τραπεζογραμματίων.   Η πλειονότητα (98,0%) των πλαστών τραπεζογραμματίων εντοπίστηκε σε χώρες της ζώνης του ευρώ. Περίπου 1,3% μόνο εντοπίστηκαν σε κράτη μέλη της ΕΕ που δεν συμμετέχουν στη ζώνη του ευρώ και λιγότερα από 0,7% εντοπίστηκαν σε άλλα μέρη του κόσμου.   Το νέο τραπεζογραμμάτιο των 20 ευρώ, που διαθέτει καινοτόμα χαρακτηριστικά ασφαλείας, τέθηκε σε κυκλοφορία στις 25 Νοεμβρίου 2015. Το Ευρωσύστημα θα εξακολουθήσει να στηρίζει τους κατασκευαστές εξοπλισμού επεξεργασίας τραπεζογραμματίων και τους λοιπούς προμηθευτές στην προσπάθεια προσαρμογής του εξοπλισμού τους στο νέο τραπεζογραμμάτιο. Εάν ο εξοπλισμός τους εξακολουθεί να μη δέχεται το νέο τραπεζογραμμάτιο, οι χειριστές/ιδιοκτήτες θα πρέπει με τη σειρά τους να επικοινωνήσουν με τους προμηθευτές ή τους κατασκευαστές χωρίς καθυστέρηση.   Για περισσότερες πληροφορίες, μπορείτε να απευθύνεστε στον κ. William Lelieveldt, τηλ.: +49 69 1344 7316 ή στην κ. Eva Taylor, τηλ.: +49 69 1344 7162.