EMBARGOΑπαγόρευση δημοσίευσης πριν από τις 15.00 ώρα Κεντρικής Ευρώπης της Τρίτης 24 Φεβρουαρίου 2015      Το «παράθυρο με προσωπογραφία» του νέου τραπεζογραμματίου των 20 ευρώ αποτελεί καινοτομία στην τεχνολογία παραγωγής τραπεζογραμματίων.  Το νέο τραπεζογραμμάτιο των 20 ευρώ θα τεθεί σε κυκλοφορία στις 25 Νοεμβρίου 2015. Η μακρά περίοδος εννέα μηνών που θα μεσολαβήσει έως την κυκλοφορία του θα επιτρέψει στους κατασκευαστές εξοπλισμού επεξεργασίας τραπεζογραμματίων, στους φορείς που διαχειρίζονται μετρητά και σε άλλους ενδιαφερόμενους φορείς να προετοιμαστούν για το νέο τραπεζογραμμάτιο.  Σήμερα 338 εκατομμύρια πολίτες σε 19 χώρες μοιράζονται τα τραπεζογραμμάτια ευρώ, τα οποία έχουν συνολική ονομαστική αξία 1.000 δισεκατομμυρίων ευρώ.   Ο Πρόεδρος της ΕΚΤ, Mario Draghi, παρουσίασε σήμερα επισήμως το νέο τραπεζογραμμάτιο των 20 ευρώ στις εγκαταστάσεις της ΕΚΤ στη Φρανκφούρτη και ανακοίνωσε ότι αυτό θα τεθεί σε κυκλοφορία στις 25 Νοεμβρίου 2015. Το νέο τραπεζογραμμάτιο περιλαμβάνει ένα καινοτόμο χαρακτηριστικό ασφαλείας, το «παράθυρο με προσωπογραφία» στο ολόγραμμα. Όταν το τραπεζογραμμάτιο παρατηρείται στο φως, το παράθυρο γίνεται διαφανές και αποκαλύπτει μια προσωπογραφία της Ευρώπης, μιας μορφής της μυθολογίας, η οποία είναι ορατή και στις δύο όψεις του τραπεζογραμματίου. Όπως και τα νέα τραπεζογραμμάτια των 5 και των 10 ευρώ, το νέο τραπεζογραμμάτιο των 20 ευρώ περιλαμβάνει επίσης έναν «αριθμό με βαθυπράσινο χρώμα» και μια προσωπογραφία της Ευρώπης στο υδατογράφημα.  «Το παράθυρο με προσωπογραφία αποτελεί πραγματική καινοτομία στην τεχνολογία παραγωγής τραπεζογραμματίων» δήλωσε ο Πρόεδρος της ΕΚΤ, Mario Draghi. «Είναι το αποτέλεσμα εργασιών του Ευρωσυστήματος προκειμένου να διασφαλιστεί ότι τα τραπεζογραμμάτια ευρώ εξακολουθούν να είναι ανθεκτικά έναντι της παραχάραξης. Έτσι, θα ενισχυθεί η εμπιστοσύνη που τρέφουν 338 εκατομμύρια πολίτες σε όλη τη ζώνη του ευρώ για τα τραπεζογραμμάτιά τους.»  Το νέο τραπεζογραμμάτιο των 20 ευρώ είναι το τρίτο τραπεζογραμμάτιο της σειράς «Ευρώπη», η οποία αντικαθιστά σταδιακά την αρχική σειρά τραπεζογραμματίων ευρώ που τέθηκε σε κυκλοφορία το 2002. Το τραπεζογραμμάτιο των 5 ευρώ της νέας σειράς τέθηκε σε κυκλοφορία τον Μάιο του 2013 και το τραπεζογραμμάτιο των 10 ευρώ τον Σεπτέμβριο του 2014. Μετά το τραπεζογραμμάτιο των 20 ευρώ, το οποίο παρουσιάστηκε επισήμως σήμερα, θα ακολουθήσουν τα επόμενα έτη τα νέα τραπεζογραμμάτια των 50, των 100, των 200 και των 500 ευρώ.  Τα 20 ευρώ είναι η ονομαστική αξία των τραπεζογραμματίων ευρώ που χρησιμοποιείται συχνότερα. Το τραπεζογραμμάτιο των 20 ευρώ διατίθεται ευρέως από τις αυτόματες ταμειολογιστικές μηχανές (ATM), γίνεται αποδεκτό από πολλά μηχανήματα πώλησης και έκδοσης εισιτηρίων και υποβάλλεται συχνά σε έλεγχο για τη γνησιότητά του στα ταμεία εμπορικών καταστημάτων με τη χρήση ειδικής συσκευής. Προκειμένου να στηρίξουν τους κατασκευαστές εξοπλισμού επεξεργασίας τραπεζογραμματίων και τους λοιπούς φορείς στην προετοιμασία τους για την εισαγωγή των νέων τραπεζογραμματίων των 20 ευρώ προτού αυτά τεθούν σε κυκλοφορία, η ΕΚΤ και οι εθνικές κεντρικές τράπεζες του Ευρωσυστήματος παρείχαν σχετικές πληροφορίες και διέθεσαν εκ των προτέρων τα νέα τραπεζογραμμάτια για τη διενέργεια ελέγχων και την προσαρμογή των μηχανημάτων. Ένα πρόγραμμα συνεργασίας –παρόμοιο με το πρόγραμμα που λειτούργησε για το νέο τραπεζογραμμάτιο των 10 ευρώ το 2013, με περισσότερους από 300 συνεργάτες σε ολόκληρη την Ευρώπη– θα παρέχει πρόσθετες πληροφορίες με σκοπό να διευκολύνει την έγκαιρη προετοιμασία των κατασκευαστών εξοπλισμού επεξεργασίας τραπεζογραμματίων και συσκευών εξακρίβωσης της γνησιότητας σε ολόκληρη τη ζώνη του ευρώ για την εισαγωγή του νέου τραπεζογραμματίου στις 25 Νοεμβρίου 2015. Για περισσότερες πληροφορίες μπορείτε να απευθύνεστε στην κ. Eva Taylor, τηλ.: +49 69 1344 7162.