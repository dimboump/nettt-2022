Μη κυβερνητική οργάνωση επαινεί την ΕΚΤ για τα μέτρα που έλαβε σχετικά με την ενίσχυση της διαφάνειας.  Η ΕΚΤ επιβεβαιώνει ότι διατηρεί ισορροπημένο διάλογο με όλα τα ενδιαφερόμενα μέρη.   Η ΕΚΤ δεσμεύεται για την ενδυνάμωση του πλαισίου ορθής διακυβέρνησης και των μηχανισμών ακεραιότητας.  Η Ευρωπαϊκή Κεντρική Τράπεζα (ΕΚΤ) τόνισε σήμερα τη δέσμευσή της για ανοιχτό διάλογο με ένα ευρύ φάσμα ενδιαφερόμενων μερών, επ' ευκαιρία της δημοσίευσης από μη κυβερνητική οργάνωση έκθεσης για την κεντρική τράπεζα. Επισημαίνοντας ταυτόχρονα ότι λογοδοτεί άμεσα στο Ευρωπαϊκό Κοινοβούλιο, η ΕΚΤ διευκόλυνε πρόγραμμα της μη κυβερνητικής οργάνωσης Transparency International EU (TI-EU) προσκαλώντας τους ερευνητές της σε σειρά συναντήσεων με ανώτερα διοικητικά στελέχη.  «Η ορθή συμπεριφορά και διακυβέρνηση είναι ουσιώδεις για την κατοχύρωση της εμπιστοσύνης των πολιτών. Είναι καθήκον των ευρωπαϊκών οργάνων να ενισχύσουν περαιτέρω τη νομιμότητά τους ενδυναμώνοντας τη δημοκρατική λογοδοσία τους και καταδεικνύοντας ότι εκπληρώνουν τους στόχους οι οποίοι τους έχουν ανατεθεί», δήλωσε ο Πρόεδρος της ΕΚΤ, Mario Draghi. «Επιτρέψτε μου επίσης να προσθέσω ότι η ΕΚΤ είναι και ήταν πάντοτε ανοιχτή σε έναν ισορροπημένο διάλογο με τα ενδιαφερόμενα μέρη, μεταξύ άλλων και με το ευρύ κοινό.»  Η έκθεση αναγνωρίζει τα μέτρα που έλαβε πρόσφατα η ΕΚΤ για την περαιτέρω ενίσχυση των μηχανισμών της που αφορούν τη διαφάνεια, τη λογοδοσία και την ακεραιότητα, στο πλαίσιο επίσης και των αρμοδιοτήτων που της ανατέθηκαν ως εποπτική αρχή από τα τέλη του 2014 και μετά. Η TI-EU επαινεί την ΕΚΤ για τα εξής:   τη θέσπιση ενός σημαντικά ενισχυμένου Πλαισίου Δεοντολογίας,  τη συγκρότηση Επιτροπής Δεοντολογίας υψηλού επιπέδου και μιας υπηρεσιακής μονάδας για θέματα δεοντολογίας και ορθής διακυβέρνησης,  τη δημοσίευση αναφορών σχετικά με τις συζητήσεις για θέματα νομισματικής πολιτικής,  τη δημοσίευση του προγράμματος δραστηριοτήτων των μελών της Εκτελεστικής Επιτροπής και της Προέδρου του Εποπτικού Συμβουλίου,  τη δημοσίευση της επιβεβαίωσης των κατευθυντήριων αρχών της Εκτελεστικής Επιτροπής για την εξωτερική επικοινωνία,  τη διευκόλυνση της πρόσβασης του κοινού στον ισολογισμό της ΕΚΤ και στις πράξεις νομισματικής πολιτικής.  Η έκθεση ενθαρρύνει επίσης την ΕΚΤ να συνεχίσει τις προσπάθειές της όσον αφορά την επικοινωνία της με το ευρύ κοινό. Ορισμένες συστάσεις που αναφέρονται στην έκθεση της TI-EU δεν εμπίπτουν στο πεδίο αρμοδιοτήτων της ΕΚΤ ή δεν προβλέπονται στη Συνθήκη. Ορισμένα άλλα σημεία έχουν ήδη υλοποιηθεί, όπως η δημοσίευση αποφάσεων, γνωμών και συστάσεων καθώς και η παροχή πληροφοριών για συνεδριάσεις με εκπροσώπους συμφερόντων.  Για περισσότερες πληροφορίες, μπορείτε να απευθύνεστε στην Eszter Miltényi-Torstensson, στο τηλ.: +49 69 1344 8034.