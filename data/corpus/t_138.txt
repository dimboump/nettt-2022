EMBARGOΑπαγόρευση δημοσίευσης πριν από τις 10.00 π.μ. ώρα Κεντρικής Ευρώπης της Παρασκευής 23 Ιανουαρίου 2015      Το δεύτερο εξάμηνο του 2014 αποσύρθηκαν από την κυκλοφορία 507.000 πλαστά τραπεζογραμμάτια ευρώ. 86% των πλαστών τραπεζογραμματίων αφορούσαν τις ονομαστικές αξίες των 20 και των 50 ευρώ.  Η γνησιότητα όλων των τραπεζογραμματίων ευρώ επαληθεύεται πολύ εύκολα με την απλή μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία». Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών.    Το δεύτερο εξάμηνο του 2014 αποσύρθηκαν από την κυκλοφορία συνολικά 507.000 πλαστά τραπεζογραμμάτια ευρώ – σημειώθηκε, δηλαδή, αύξηση κατά 44% συγκριτικά με το ίδιο εξάμηνο του 2013. Ωστόσο, ο αριθμός των πλαστών τραπεζογραμματίων παραμένει πολύ μικρός σε σχέση με τον αυξανόμενο αριθμό των γνήσιων τραπεζογραμματίων που βρίσκονται σε κυκλοφορία (πάνω από 16 δισεκατομμύρια κατά το δεύτερο εξάμηνο του 2014).  Στον παρακάτω πίνακα παρουσιάζεται η εξέλιξη ανά εξάμηνο:        Χρονική περίοδος 2011/2 2012/1 2012/2 2013/1 2013/2 2014/1 2014/2   Αριθμός πλαστών τραπεζογραμματίων 310.000 251.000 280.000 317.000 353.000 331.000 507.000       Από τότε που εκδόθηκε η πρώτη σειρά τραπεζογραμματίων ευρώ, τα μέλη του Ευρωσυστήματος – δηλ. η Ευρωπαϊκή Κεντρική Τράπεζα (ΕΚΤ) και οι εθνικές κεντρικές τράπεζες της ζώνης του ευρώ – παροτρύνουν τους πολίτες να ελέγχουν προσεκτικά τα τραπεζογραμμάτια που λαμβάνουν. Είναι εύκολο να αναγνωρίσει κανείς τα γνήσια τραπεζογραμμάτια χάρη στην απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ για το ευρώ και στους δικτυακούς τόπους των εθνικών κεντρικών τραπεζών του Ευρωσυστήματος.  Εάν υποπτεύεστε ότι έχετε λάβει πλαστό τραπεζογραμμάτιο, θα πρέπει να το συγκρίνετε απευθείας με ένα τραπεζογραμμάτιο το οποίο είναι αποδεδειγμένα γνήσιο. Εφόσον οι υποψίες σας αποδειχθούν βάσιμες, θα πρέπει να ειδοποιήσετε είτε την αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – την αντίστοιχη κεντρική τράπεζα. Το Ευρωσύστημα στηρίζει τις διωκτικές αρχές στον αγώνα τους κατά της παραχάραξης και της κιβδηλείας του νομίσματος.  Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ και να εξακολουθεί να σημειώνει τεχνολογική πρόοδο στον τομέα της παραγωγής τραπεζογραμματίων. Η εισαγωγή της σειράς «Ευρώπη» θα καταστήσει τα τραπεζογραμμάτια ασφαλέστερα και θα συμβάλει στη διατήρηση της εμπιστοσύνης του κοινού στο νόμισμα.  Στον ακόλουθο πίνακα παρουσιάζεται μια ανάλυση, κατά ονομαστική αξία, του συνολικού αριθμού πλαστών τραπεζογραμματίων που αποσύρθηκαν από την κυκλοφορία το δεύτερο εξάμηνο του 2014.        Ονομαστική αξία 5 € 10 € 20 € 50 € 100 € 200 € 500 €   Ποσοστό 1,0% 3,0% 60,0% 26,0% 8,0% 1,5% 0,5%       Στο διάστημα αυτό παρατηρήθηκαν τα εξής:  Τα τραπεζογραμμάτια των 20 και των 50 ευρώ εξακολούθησαν να καταγράφουν τα υψηλότερα ποσοστά παραχάραξης. Το ποσοστό των πλαστών τραπεζογραμματίων των 20 ευρώ αυξήθηκε, ενώ το αντίστοιχο ποσοστό των 50 ευρώ μειώθηκε. Οι δύο αυτές ονομαστικές αξίες αντιστοιχούσαν μαζί στο 86% του συνόλου των πλαστών τραπεζογραμματίων. Η πλειονότητα (97,5%) των πλαστών τραπεζογραμματίων εντοπίστηκαν σε χώρες της ζώνης του ευρώ. Περίπου 2% εντοπίστηκαν σε κράτη μέλη της ΕΕ που δεν συμμετέχουν στη ζώνη του ευρώ και λιγότερα από 0,5% εντοπίστηκαν σε άλλα μέρη του κόσμου.  Το Ευρωσύστημα επικοινωνεί με ποικίλους τρόπους προκειμένου να βοηθήσει τους πολίτες να διακρίνουν τα γνήσια από τα πλαστά τραπεζογραμμάτια και να διευκολύνει τους φορείς που κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία. Το Ευρωσύστημα θα εξακολουθήσει να στηρίζει τους κατασκευαστές και προμηθευτές εξοπλισμού επεξεργασίας τραπεζογραμματίων στην προσπάθεια προσαρμογής του εξοπλισμού τους στα νέα τραπεζογραμμάτια. Εάν ο εξοπλισμός τους εξακολουθεί να μην δέχεται τα νέα τραπεζογραμμάτια της σειράς «Ευρώπη», οι χειριστές/ιδιοκτήτες θα πρέπει να επικοινωνήσουν με τους προμηθευτές ή τους κατασκευαστές χωρίς καθυστέρηση. Περισσότερες πληροφορίες για τα τραπεζογραμμάτια ευρώ διατίθενται στους δικτυακούς τόπους www.ecb.europa.eu/euro και www.nea-trapezogrammatia-euro.eu. Για περισσότερες πληροφορίες, μπορείτε να απευθύνεστε στον κ. William Lelieveldt, τηλ.: +49 69 1344 7316.