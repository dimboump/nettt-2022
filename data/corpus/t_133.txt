EMBARGOΑπαγόρευση δημοσίευσης πριν από τις 12.00 ώρα Κεντρικής Ευρώπης της Τετάρτης 18 Μαρτίου 2015     Η Ευρωπαϊκή Κεντρική Τράπεζα (ΕΚΤ) εγκαινίασε σήμερα τις νέες κτιριακές εγκαταστάσεις της στον χώρο της Großmarkthalle – της πρώην κεντρικής αγοράς οπωροκηπευτικών της Φρανκφούρτης – στο περιθώριο των τακτικών συνεδριάσεων του Διοικητικού Συμβουλίου και του Γενικού Συμβουλίου. «Το κτίριο αυτό συμβολίζει με τον καλύτερο δυνατό τρόπο τι μπορεί να πετύχει η Ευρώπη όταν διαπνέεται από πνεύμα συνεργασίας», δήλωσε ο Mario Draghi, Πρόεδρος της ΕΚΤ. «Πολλοί άνθρωποι εργάστηκαν άοκνα προκειμένου το κτίριο αυτό να γίνει πραγματικότητα». Το κτιριακό συγκρότημα περιλαμβάνει έναν ουρανοξύστη, όπου στεγάζονται τα περισσότερα γραφεία, το κτίριο εισόδου που είναι ενσωματωμένο στην κύρια αίθουσα της Großmarkthalle και διάφορα άλλα βοηθητικά κτίρια. Ο κ. Draghi δήλωσε επίσης: «Είναι ένα κτίριο που προσδίδει ιδιαίτερο χαρακτήρα στην πόλη της Φρανκφούρτης. Και αποτελεί για την ΕΚΤ μια εντυπωσιακή νέα βάση από όπου θα εκπληρώνει την αποστολή της.» Μετά τον χαιρετισμό που απηύθυνε ο Πρόεδρος, ομιλίες εκφώνησαν ο Tarek Al-Wazir, Αναπληρωτής Πρωθυπουργός του ομόσπονδου κράτους της Έσσης, και ο Peter Feldmann, Δήμαρχος Φρανκφούρτης. Μέλη της Εκτελεστικής Επιτροπής, του Διοικητικού Συμβουλίου και του Γενικού Συμβουλίου της ΕΚΤ, μέλη του Εποπτικού Συμβουλίου του Ενιαίου Εποπτικού Μηχανισμού (ΕΕΜ), καθώς και ο Jean-Claude Trichet, πρώην Πρόεδρος της ΕΚΤ, και οι Jörg Asmussen, Lorenzo Bini Smaghi, Λουκάς Παπαδήμος και Gertrude Tumpel-Gugerell, πρώην μέλη της Εκτελεστικής Επιτροπής, παρακολούθησαν τον Πρόεδρο της ΕΚΤ να κόβει την κορδέλα των εγκαινίων στην Großmarkthalle. Στην εκδήλωση παρευρέθησαν επίσης οι Wolf Prix, Πρόεδρος και Διευθύνων Σύμβουλος του αρχιτεκτονικού γραφείου COOP HIMMELB(L)AU με έδρα τη Βιέννη, Salomon Korn, Πρόεδρος της Εβραϊκής Κοινότητας Φρανκφούρτης, Konrad Elsässer, εκπρόσωπος της οικογένειας Elsässer, Petra Roth, πρώην Δήμαρχος Φρανκφούρτης, και Friedrich von Metzler, επίτιμος πολίτης Φρανκφούρτης. Περισσότερες λεπτομέρειες σχετικά με τις νέες κτιριακές εγκαταστάσεις της ΕΚΤ, μαζί με τα κείμενα των ομιλιών που εκφωνήθηκαν στη διάρκεια της εκδήλωσης, παρέχονται στον δικτυακό τόπο της ΕΚΤ, στη διεύθυνση http://www.ecb.europa.eu/newpremises. Για περισσότερες πληροφορίες, μπορείτε να απευθύνεστε στον κ. Stefan Ruhkamp, τηλ.: +49 69 1344 5057.