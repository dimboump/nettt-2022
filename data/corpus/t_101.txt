Το νέο τραπεζογραμμάτιο των 50 ευρώ θα τεθεί σε κυκλοφορία στις 4 Απριλίου 2017.  Το τραπεζογραμμάτιο των 50 ευρώ είναι το τραπεζογραμμάτιο ευρώ με την ευρύτερη χρήση.   Τα νέα και ασφαλή τραπεζογραμμάτια υπογραμμίζουν τη δέσμευση της ΕΚΤ για τα μετρητά.  Η Ευρωπαϊκή Κεντρική Τράπεζα (ΕΚΤ) παρουσίασε σήμερα επισήμως το νέο τραπεζογραμμάτιο των 50 ευρώ, το οποίο θα τεθεί σε κυκλοφορία στις 4 Απριλίου 2017. Η εισαγωγή του νέου τραπεζογραμματίου αποτελεί το πιο πρόσφατο βήμα στην προσπάθεια να καταστούν τα τραπεζογραμμάτια ευρώ ακόμη ασφαλέστερα. Μετά τα 5, τα 10 και τα 20 ευρώ, τα 50 ευρώ είναι η τέταρτη ονομαστική αξία της δεύτερης σειράς τραπεζογραμματίων ευρώ, της αποκαλούμενης σειράς «Ευρώπη».  «Η εισαγωγή του νέου τραπεζογραμματίου των 50 ευρώ θα κάνει το νόμισμά μας ακόμη πιο ασφαλές», δήλωσε ο Yves Mersch, μέλος της Εκτελεστικής Επιτροπής της ΕΚΤ. «Τα πρωτοποριακά χαρακτηριστικά ασφαλείας του συμβάλλουν στην προστασία του νομίσματός μας. Το βήμα αυτό εντάσσεται στο πλαίσιο των διαρκών προσπαθειών μας να διατηρούμε το ευρώ ως σταθερό νόμισμα, νόμισμα στο οποίο βασίζονται καθημερινά 338 εκατομμύρια άνθρωποι σε ολόκληρη τη ζώνη του ευρώ. Η σταδιακή εισαγωγή των νέων τραπεζογραμματίων ευρώ με νέα και ενισχυμένα χαρακτηριστικά υπογραμμίζει επίσης τη δέσμευση του Ευρωσυστήματος να διατηρεί τα μετρητά ως αξιόπιστο και αποδοτικό μέσο πληρωμής.» Το τραπεζογραμμάτιο των 50 ευρώ είναι το τραπεζογραμμάτιο ευρώ με την ευρύτερη χρήση, καθώς αντιστοιχεί στο 45% του συνόλου των τραπεζογραμματίων σε κυκλοφορία. Υπάρχουν περισσότερα τραπεζογραμμάτια των 50 ευρώ σε κυκλοφορία από ό,τι τραπεζογραμμάτια των 5, των 10 και των 20 ευρώ μαζί. Επίσης, ο αριθμός των τραπεζογραμματίων των 50 ευρώ σε κυκλοφορία είναι σχεδόν ίσος με τον συνολικό αριθμό όλων των ονομαστικών αξιών που βρίσκονταν σε κυκλοφορία στο τέλος του 2002, έτος κατά το οποίο εισήχθησαν τα τραπεζογραμμάτια και τα κέρματα ευρώ.  Το νέο τραπεζογραμμάτιο των 50 ευρώ περιλαμβάνει ένα παράθυρο με προσωπογραφία – ένα νέο και καινοτόμο χαρακτηριστικό που χρησιμοποιήθηκε για πρώτη φορά στο τραπεζογραμμάτιο των 20 ευρώ της σειράς «Ευρώπη». Όταν το τραπεζογραμμάτιο παρατηρείται στο φως, ένα διαφανές παράθυρο στο επάνω μέρος του ολογράμματος αποκαλύπτει μια προσωπογραφία της Ευρώπης, μιας μορφής από την ελληνική μυθολογία, η οποία είναι ορατή και στις δύο όψεις του τραπεζογραμματίου. Η ίδια προσωπογραφία εμφανίζεται και στο υδατογράφημα. Στην πρόσθια όψη του τραπεζογραμματίου υπάρχει ένας «αριθμός με βαθυπράσινο χρώμα», ένας γυαλιστερός αριθμός ο οποίος, όταν παρατηρείται υπό γωνία, αλλάζει χρώμα από βαθύ πράσινο σε βαθύ μπλε και δημιουργεί μια αίσθηση κίνησης του φωτός από πάνω προς τα κάτω και αντίστροφα. Αυτά τα χαρακτηριστικά ασφαλείας διευκολύνουν την εξακρίβωση της γνησιότητας του νέου τραπεζογραμματίου των 50 ευρώ με τη μέθοδο των τριών ελέγχων: «έλεγχος με την αφή, οπτικός έλεγχος, εξέταση υπό γωνία».  Προκειμένου να διασφαλιστεί η έγκαιρη προσαρμογή των μηχανημάτων επεξεργασίας τραπεζογραμματίων και των συσκευών εξακρίβωσης της γνησιότητας σε ολόκληρη τη ζώνη του ευρώ ώστε να δέχονται το νέο τραπεζογραμμάτιο των 50 ευρώ, το Ευρωσύστημα εγκαινίασε ένα πρόγραμμα συνεργασίας. Το πρόγραμμα αυτό συγκεντρώνει περισσότερους από 500 φορείς από τους ενδιαφερόμενους κλάδους σε όλη την Ευρώπη και παρέχει ευρεία σειρά εκπαιδευτικών εργαλείων και άλλου υλικού σχετικά με το νέο τραπεζογραμμάτιο. Επίσης, στις 15 Ιουνίου 2016 πάνω από 50 συνεργάτες υπέγραψαν μνημόνιο συνεννόησης σχετικά με την προσαρμογή του εξοπλισμού επεξεργασίας τραπεζογραμματίων στο νέο τραπεζογραμμάτιο των 50 ευρώ, προκειμένου να υπογραμμίσουν τη δέσμευσή τους να διασφαλίσουν την ομαλή εισαγωγή του νέου τραπεζογραμματίου. Για περισσότερες πληροφορίες μπορείτε να απευθύνεστε στην κα Eva Taylor, τηλ.: +49 69 1344 7162.