Η Ευρωπαϊκή Κεντρική Τράπεζα (ΕΚΤ) αποφάσισε να αυξήσει το εγγεγραμμένο κεφάλαιό της κατά 5 δισεκ. ευρώ, από 5,76 δισεκ. ευρώ σε 10,76 δισεκ. ευρώ, με ισχύ από τις 29 Δεκεμβρίου 2010. Η απόφαση αυτή ελήφθη από το Διοικητικό Συμβούλιο της ΕΚΤ σύμφωνα με το καταστατικό του Ευρωπαϊκού Συστήματος Κεντρικών Τραπεζών και της ΕΚΤ, καθώς και με τον κανονισμό (ΕΚ) αριθ. 1009/2000 του Συμβουλίου της 8ης Μαΐου 2000 στον οποίο προβλέπεται αύξηση του κεφαλαίου της ΕΚΤ μέχρι του ποσού αυτού. Η απόφαση αυτή ήταν αποτέλεσμα αξιολόγησης σχετικά με την επάρκεια του ιδρυτικού κεφαλαίου η οποία πραγματοποιήθηκε το 2009. Η αύξηση του κεφαλαίου κρίθηκε ενδεδειγμένη λόγω της αυξημένης μεταβλητότητας των συναλλαγματικών ισοτιμιών, των επιτοκίων και των τιμών του χρυσού, καθώς και λόγω του πιστωτικού κινδύνου. Καθώς το μέγιστο ύψος των προβλέψεων και των αποθεματικών της ΕΚΤ ισούται με το ύψος του καταβεβλημένου κεφαλαίου της, η απόφαση αυτή θα δώσει τη δυνατότητα στο Διοικητικό Συμβούλιο να αυξήσει την πρόβλεψη κατά ένα ποσό ισοδύναμο προς την αύξηση του κεφαλαίου, ξεκινώντας από την κατανομή μέρους των κερδών του τρέχοντος έτους. Από μια πιο μακροπρόθεσμη σκοπιά, η αύξηση του κεφαλαίου – η πρώτη γενική αύξηση σε 12 έτη – στηρίχθηκε επίσης στην ανάγκη να δοθεί επαρκής κεφαλαιακή βάση σε ένα χρηματοοικονομικό σύστημα που έχει αυξηθεί σημαντικά. Προκειμένου η μεταφορά κεφαλαίου προς την ΕΚΤ να πραγματοποιηθεί ομαλά, το Διοικητικό Συμβούλιο αποφάσισε ότι οι εθνικές κεντρικές τράπεζες (ΕθνΚΤ) της ζώνης του ευρώ θα πρέπει να καταβάλουν τις πρόσθετες εισφορές τους στο κεφάλαιο της ΕΚΤ, οι οποίες ανέρχονται σε 3.489.575.000 ευρώ, σε τρεις ισόποσες ετήσιες δόσεις. Συνεπώς, οι ΕθνΚΤ που είναι σήμερα μέλη της ζώνης του ευρώ θα καταβάλουν την πρώτη δόση ύψους 1.163.191.667 ευρώ στις 29 Δεκεμβρίου 2010. Οι υπόλοιπες δύο δόσεις θα καταβληθούν στο τέλος του 2011 και του 2012 αντίστοιχα. Επιπλέον, το ελάχιστο ποσοστό του εγγεγραμμένου κεφαλαίου το οποίο υποχρεούνται να καταβάλουν οι ΕθνΚΤ εκτός της ζώνης του ευρώ ως συνεισφορά στα λειτουργικά έξοδα της ΕΚΤ θα μειωθεί από 7,00% σε 3,75%. Συνεπώς, οι ΕθνΚΤ εκτός της ζώνης του ευρώ θα πραγματοποιήσουν ελάχιστες μόνο προσαρμογές των μεριδίων συμμετοχής τους, με αποτέλεσμα συνολικές πληρωμές ύψους 84.220 ευρώ στις 29 Δεκεμβρίου 2010.  Οι σχετικές αποφάσεις και νομικές πράξεις της ΕΚΤ θα δημοσιευθούν στην Επίσημη Εφημερίδα της Ευρωπαϊκής Ένωσης και θα διατεθούν στον δικτυακό τόπο της ΕΚΤ προσεχώς.    1 Τα μερικά/γενικά σύνολα ενδέχεται να μην αντιστοιχούν στο ακριβές άθροισμα των επιμέρους στοιχείων λόγω στρογγυλοποιήσεων.