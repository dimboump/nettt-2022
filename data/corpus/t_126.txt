Η παροχή έκτακτης ενίσχυσης σε ρευστότητα διατηρείται στο επίπεδο της 26ης Ιουνίου 2015.   Γίνεται προσαρμογή των περικοπών αποτίμησης οι οποίες εφαρμόζονται στα περιουσιακά στοιχεία που παρέχονται ως εξασφάλιση στο πλαίσιο της έκτακτης ενίσχυσης σε ρευστότητα.   Το Διοικητικό Συμβούλιο παρακολουθεί εκ του σύνεγγυς την κατάσταση στις χρηματοπιστωτικές αγορές.   Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) αποφάσισε σήμερα να διατηρήσει την παροχή έκτακτης ενίσχυσης σε ρευστότητα (emergency liquidity assistance - ELA) προς τις ελληνικές τράπεζες στο επίπεδο που είχε αποφασιστεί στις 26 Ιουνίου 2015 κατόπιν συζήτησης επί πρότασης που υπέβαλε η Τράπεζα της Ελλάδος. Η έκτακτη ενίσχυση σε ρευστότητα παρέχεται μόνο έναντι επαρκών εξασφαλίσεων. Η χρηματοπιστωτική κατάσταση της Ελληνικής Δημοκρατίας έχει αντίκτυπο στις ελληνικές τράπεζες καθώς οι εξασφαλίσεις που αυτές χρησιμοποιούν στο πλαίσιο της έκτακτης ενίσχυσης σε ρευστότητα βασίζονται σε σημαντικό βαθμό σε συνδεόμενα με τον δημόσιο τομέα περιουσιακά στοιχεία. Υπό τις συνθήκες αυτές, το Διοικητικό Συμβούλιο αποφάσισε σήμερα να προσαρμόσει τις περικοπές αποτίμησης οι οποίες εφαρμόζονται στα περιουσιακά στοιχεία που γίνονται δεκτά ως εξασφάλιση από την Τράπεζα της Ελλάδος για την παροχή έκτακτης ενίσχυσης σε ρευστότητα. Το Διοικητικό Συμβούλιο παρακολουθεί εκ του σύνεγγυς την κατάσταση στις χρηματοπιστωτικές αγορές και τις πιθανές συνέπειες για την κατεύθυνση της νομισματικής πολιτικής και τη διαμόρφωση των κινδύνων για τη σταθερότητα των τιμών στη ζώνη του ευρώ. Το Διοικητικό Συμβούλιο είναι αποφασισμένο να χρησιμοποιήσει όλα τα μέσα τα οποία είναι διαθέσιμα στο πλαίσιο της εντολής του.  Για περισσότερες πληροφορίες μπορείτε να απευθύνεστε στον κ. Ronan Sheridan, τηλ.: +49 69 1344 7416.