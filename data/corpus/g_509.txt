Σήμερα, το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) εξέδωσε γνώμη σχετικά με σύσταση του Συμβουλίου της Ευρωπαϊκής Ένωσης σχετικά με τον διορισμό νέου Προέδρου της ΕΚΤ. Το Διοικητικό Συμβούλιο δεν είχε αντιρρήσεις για τον προτεινόμενο υποψήφιο, Jean-Claude Trichet, ο οποίος είναι πρόσωπο αναγνωρισμένου κύρους και επαγγελματικής πείρας σε νομισματικά ή τραπεζικά θέματα, όπως απαιτείται από το άρθρο 112 παράγραφος 2 στοιχείο β) της Συνθήκης για την ίδρυση της Ευρωπαϊκής Κοινότητας . Μετά από αυτή τη γνώμη της ΕΚΤ και τη γνώμη του Ευρωπαϊκού Κοινοβουλίου, ο νέος Πρόεδρος της ΕΚΤ θα διοριστεί με κοινή συμφωνία των κυβερνήσεων των κρατών μελών που έχουν υιοθετήσει το ενιαίο νόμισμα σε επίπεδο αρχηγών κρατών ή κυβερνήσεων. Η γνώμη της ΕΚΤ, η οποία θα δημοσιευθεί σύντομα στην Επίσημη Εφημερίδα της Ευρωπαϊκής Ένωσης, είναι διαθέσιμη στον ιστότοπο της ΕΚΤ σε όλες τις επίσημες γλώσσες της Κοινότητας.