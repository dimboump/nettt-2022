Η Ευρωπαϊκή Κεντρική Τράπεζα (ΕΚΤ) δημοσιεύει σήμερα πρόσθετες πληροφορίες σχετικά με τα περιουσιακά στοιχεία που είναι αποδεκτά ως ασφάλειες για τις πιστοδοτικές πράξεις του Ευρωσυστήματος.  Σύμφωνα με απόφαση του Διοικητικού Συμβουλίου, τα εμπορεύσιμα περιουσιακά στοιχεία που έχουν εκδοθεί πριν από τις 31 Μαΐου 2007 και αποτελούν αντικείμενο διαπραγμάτευσης σε μη ρυθμιζόμενες αγορές οι οποίες επί του παρόντος πληρούν τις απαιτούμενες από το Ευρωσύστημα προϋποθέσεις ασφάλειας και προσβασιμότητας, όχι όμως και διαφάνειας, θα παραμείνουν αποδεκτά έως τις 31 Δεκεμβρίου 2009, μετά δε από αυτή την ημερομηνία θα παύσουν να είναι αποδεκτά. Τα μη καλυμμένα εμπορεύσιμα περιουσιακά στοιχεία της δεύτερης βαθμίδας που έχουν εκδοθεί από πιστωτικά ιδρύματα θα διαγραφούν σταδιακά μέχρι τις 31 Μαΐου 2007 και μετά από αυτή την ημερομηνία θα παύσουν να είναι αποδεκτά.