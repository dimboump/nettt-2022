Στη σημερινή συνεδρίαση, που πραγματοποιήθηκε στη Βιέννη, το Διοικητικό Συμβούλιο της ΕΚΤ αποφάσισε ότι το επιτόκιο των πράξεων κύριας αναχρηματοδότησης και τα επιτόκια της διευκόλυνσης οριακής χρηματοδότησης και της διευκόλυνσης καταθέσεων θα παραμείνουν αμετάβλητα στο 0,00%, 0,25% και - 0,40% αντίστοιχα. Όσον αφορά τα μη τυποποιημένα μέτρα νομισματικής πολιτικής, στις 8 Ιουνίου το Ευρωσύστημα θα αρχίσει να πραγματοποιεί αγορές στο πλαίσιο του προγράμματος αγοράς του εταιρικού τομέα (CSPP). Επιπλέον, από τις 22 Ιουνίου, θα πραγματοποιήσει την πρώτη πράξη στη νέα σειρά στοχευμένων πράξεων πιο μακροπρόθεσμης αναχρηματοδότησης. Περισσότερες πληροφορίες σχετικά με τις πτυχές εφαρμογής του CSPP θα δημοσιευτούν μετά τη συνέντευξη Τύπου στον ιστότοπο της ΕΚΤ. Ο Πρόεδρος της ΕΚΤ θα σχολιάσει τους λόγους που διέπουν αυτές τις αποφάσεις σε συνέντευξη Τύπου που θα ξεκινήσει στις 14:30 σήμερα CET.