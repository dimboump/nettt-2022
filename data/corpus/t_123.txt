Σκοπός του μνημονίου συνεννόησης είναι να διασφαλιστεί ότι οι συσκευές και τα μηχανήματα σε όλη τη ζώνη του ευρώ θα είναι έτοιμα να δέχονται το νέο τραπεζογραμμάτιο των 20 ευρώ από τις 25 Νοεμβρίου 2015.   Οι συνεργάτες αναλαμβάνουν να ενημερώσουν τα δίκτυά τους για το νέο τραπεζογραμμάτιο των 20 ευρώ.   Η ΕΚΤ και οι εθνικές κεντρικές τράπεζες του Ευρωσυστήματος θα συνεχίσουν να παρέχουν στους συνεργάτες βοήθεια για την προσαρμογή και τον έλεγχο των μηχανημάτων τους.   Η Ευρωπαϊκή Κεντρική Τράπεζα (ΕΚΤ) υπέγραψε σήμερα μνημόνιο συνεννόησης με ευρωπαϊκές ενώσεις των ενδιαφερόμενων κλάδων, με προμηθευτές εξοπλισμού επεξεργασίας τραπεζογραμματίων και άλλους συνεργάτες. Με τον τρόπο αυτόν ενισχύεται το Πρόγραμμα Συνεργασίας της ΕΚΤ, το οποίο συνέβαλε στην ομαλή εισαγωγή του νέου τραπεζογραμματίου των 10 ευρώ το 2014. Οι συμβαλλόμενοι συμφωνούν να καταβάλουν κάθε δυνατή προσπάθεια προκειμένου να διασφαλίσουν ότι μέχρι τις 25 Νοεμβρίου 2015, ημερομηνία κατά την οποία τα νέα τραπεζογραμμάτια θα τεθούν σε κυκλοφορία, τα μηχανήματα επεξεργασίας τραπεζογραμματίων, τα μηχανήματα αυτόματης πώλησης και έκδοσης εισιτηρίων καθώς και οι μηχανές εξακρίβωσης της γνησιότητας θα έχουν προσαρμοστεί ώστε να δέχονται το νέο τραπεζογραμμάτιο των 20 ευρώ. Οι κατασκευαστές εξοπλισμού επεξεργασίας τραπεζογραμματίων δεσμεύονται επίσης να παρέχουν στους πελάτες τους τις απαραίτητες αναβαθμίσεις υλικού και λογισμικού όσο το δυνατόν νωρίτερα, προκειμένου να τους δώσουν επαρκή χρόνο για την αναβάθμιση των μηχανημάτων και των συσκευών τους.  Ο Yves Mersch, μέλος της Εκτελεστικής Επιτροπής της ΕΚΤ, δήλωσε: «Η ΕΚΤ, οι εθνικές κεντρικές τράπεζες και οι συνεργάτες μας από τους ενδιαφερόμενους κλάδους συμβάλλουν όλοι στην προετοιμασία για την εισαγωγή των νέων τραπεζογραμματίων. Το μνημόνιο που συνυπογράψαμε σήμερα υπογραμμίζει την κοινή μας δέσμευση και ευθύνη να διασφαλίσουμε ότι από τις 25 Νοεμβρίου οι πολίτες σε όλη τη ζώνη του ευρώ θα μπορούν να χρησιμοποιούν κανονικά τα νέα τραπεζογραμμάτια των 20 ευρώ παντού.» Προκειμένου να βοηθήσουν τους συμμετέχοντες στο Πρόγραμμα Συνεργασίας να προετοιμαστούν για την εισαγωγή του νέου τραπεζογραμματίου των 20 ευρώ, η ΕΚΤ και οι εθνικές κεντρικές τράπεζες του Ευρωσυστήματος έχουν παράσχει ενημερωτικό υλικό, ενώ τα νέα τραπεζογραμμάτια είναι διαθέσιμα για τους σκοπούς του ελέγχου και της προσαρμογής από τον Φεβρουάριο του 2015. Το πρόγραμμα, το οποίο αριθμεί επί του παρόντος 540 συνεργάτες σε όλη την Ευρώπη, παρέχει στήριξη στους κατασκευαστές εξοπλισμού επεξεργασίας τραπεζογραμματίων, στους χειριστές μηχανημάτων επεξεργασίας τραπεζογραμματίων και σε άλλους ενδιαφερόμενους φορείς στον κλάδο των τραπεζογραμματίων, δίνοντάς τους τη δυνατότητα να ενημερώνουν τους υπαλλήλους και τους πελάτες τους για τα νέα τραπεζογραμμάτια ευρώ και να διασφαλίσουν την έγκαιρη προσαρμογή των μηχανημάτων επεξεργασίας τραπεζογραμματίων.   Για περισσότερες πληροφορίες μπορείτε να απευθύνεστε στην κ. Rocío González, τηλ.: +49 69 1344 6451.  Σημειώσεις:  Μνημόνιο συνεννόησης για την προσαρμογή των μηχανημάτων επεξεργασίας τραπεζογραμματίων στο νέο τραπεζογραμμάτιο των 20 ευρώ ( διαθέσιμο μόνο στα αγγλικά ).  Ο κατάλογος των συνεργατών που υπέγραψαν το μνημόνιο συνεννόησης παρέχεται  εδώ .