Η Ευρωπαϊκή Κεντρική Τράπεζα (ΕΚΤ) προκηρύσσει διεθνή πολεοδομικό και αρχιτεκτονικό διαγωνισμό για τις νέες κτηριακές εγκαταστάσεις της. Σκοπός του διαγωνισμού είναι η επιλογή των καλύτερων μελετών για τα μελλοντικά κτήρια της ΕΚΤ, καθώς και του αρχιτέκτονα που θα αναλάβει τον αναλυτικό σχεδιασμό και, ει δυνατόν, την υλοποίηση του έργου.  Τα νέα κτήρια θα ανεγερθούν στο χώρο της Groίmarkthalle (κεντρική αγορά της Φραγκφούρτης). Πρόκειται για έκταση 120.000 τ.μ. στις όχθες του ποταμού στο ανατολικό τμήμα της πόλης, την οποία η ΕΚΤ αγόρασε από το Δήμο της Φραγκφούρτης το Μάρτιο του 2002. Οι νέες εγκαταστάσεις θα διαμορφωθούν με σκοπό τη στέγαση 2.500 εργαζομένων και θα περιλαμβάνουν γραφεία και χώρους ειδικών χρήσεων συνολικής χρησιμοποιήσιμης έκτασης περίπου 100.000 τ.μ., καθώς και όλους τους απαραίτητους χώρους στάθμευσης και τεχνικές εγκαταστάσεις.  Δυνατότητα συμμετοχής στο διαγωνισμό έχουν αρχιτέκτονες από όλο τον κόσμο. Η προθεσμία υποβολής αιτήσεων λήγει στις 20 Ιανουαρίου 2003. Η ανοικτή πρόσκληση για την υποβολή υποψηφιότητας δημοσιεύεται στην Επίσημη Εφημερίδα των Ευρωπαϊκών Κοινοτήτων και στην ιστοσελίδα της ΕΚΤ. Οι ενδιαφερόμενοι αρχιτέκτονες θα πρέπει να υποβάλουν την αίτησή τους σύμφωνα με τους όρους της εν λόγω πρόσκλησης. Ο διαγωνισμός θα διεξαχθεί σε δύο φάσεις με τη μορφή κλειστής διαδικασίας, κατόπιν προεπιλογής μεταξύ των υποψηφίων που θα πληρούν τα σχετικά κριτήρια. Ογδόντα από τους υποψήφιους αρχιτέκτονες θα προσκληθούν να συμμετάσχουν στην πρώτη φάση, η οποία θα αφορά την εκπόνηση προκαταρκτικής μελέτης. Κατά την εκπόνηση των εν λόγω μελετών, θα πρέπει να ληφθεί υπόψη ότι το κτήριο της Groίmarkthalle έχει χαρακτηριστεί διατηρητέο.  Στη συνέχεια, επιτροπή αποτελούμενη από διεθνώς αναγνωρισμένους αρχιτέκτονες, καθώς και από εκπροσώπους του Δήμου της Φραγκφούρτης και του Ευρωπαϊκού Συστήματος Κεντρικών Τραπεζών (ΕΣΚΤ), θα επιλέξει τους 12 καλύτερους υποψήφιους, οι οποίοι θα γίνουν δεκτοί στη δεύτερη φάση του διαγωνισμού.       Η επιτροπή αποτελείται από τα ακόλουθα πρόσωπα:    Εκ μέρους του ΕΣΚΤ Λουκάς Παπαδήμος, Αντιπρόεδρος της ΕΚΤ (Πρόεδρος), Liam Barron, Γενικός Διευθυντής της Κεντρικής Τράπεζας της Ιρλανδίας, Sirkka Hδmδlδinen, μέλος της Εκτελεστικής Επιτροπής της ΕΚΤ, Yves Mersch, Διοικητής της Κεντρικής Τράπεζας του Λουξεμβούργου, Hanspeter K. Scheller, Γενικός Διευθυντής Διοίκησης της ΕΚΤ, Ernst Welteke, Διοικητής της Ομοσπονδιακής Τράπεζας της Γερμανίας.  Εκ μέρους του Δήμου της Φραγκφούρτης Edwin Schwarz, Δημοτικός Σύμβουλος αρμόδιος για θέματα πολεοδομικού σχεδιασμού.  Αρχιτέκτονες Franηoise-Hιlθne Jourda, Παρίσι/Γαλλία (Αντιπρόεδρος), Oriol Bohigas, Βαρκελώνη/Ισπανία, Kees Christiaanse, Ρόττερνταμ/Κάτω Χώρες, Massimiliano Fuksas, Ρώμη/Ιταλία, Michael Wilford, Λονδίνο/Ηνωμένο Βασίλειο.       Ως αναπληρωτές των μελών της επιτροπής ορίζονται τα ακόλουθα πρόσωπα:    Εκ μέρους του ΕΣΚΤ Hans Georg Fabritius, μέλος της Εκτελεστικής Επιτροπής της Ομοσπονδιακής Τράπεζας της Γερμανίας, Klaus Gressenbauer, Διευθυντής Σχεδιασμού και Ελέγχου της ΕΚΤ, Brian Halpin, Αναπληρωτής Γενικός Διευθυντής της Κεντρικής Τράπεζας της Ιρλανδίας, Thomas Rinderspacher, Προϊστάμενος του Τμήματος Κτηριακών Εγκαταστάσεων της ΕΚΤ, Fernand Yasse, Προϊστάμενος του Τμήματος Οργάνωσης και Διαχείρισης Κινδύνων της Κεντρικής Τράπεζας του Λουξεμβούργου.  Εκ μέρους του Δήμου της Φραγκφούρτης Dirk Zimmermann, Προϊστάμενος του Τμήματος Πολεοδομικού Σχεδιασμού.  Συνεργάτες αρχιτέκτονες Craig Dykers, Όσλο/Νορβηγία, Martha Schwartz, Βοστώνη/Ηνωμένες Πολιτείες.  Οι δώδεκα υποψήφιοι, οι οποίοι θα γίνουν δεκτοί στη δεύτερη φάση του διαγωνισμού, θα κληθούν να παρουσιάσουν αναλυτικές αρχιτεκτονικές μελέτες για το σύνολο των κτηρίων. Στο τέλος της δεύτερης φάσης, η επιτροπή θα βραβεύσει τρεις μελέτες. Για την κάλυψη των αμοιβών και των 12 συμμετεχόντων στη δεύτερη φάση έχει προβλεφθεί το συνολικό ποσό των 700.000 ευρώ, στο οποίο περιλαμβάνονται και τα χρηματικά έπαθλα για τις τρεις βραβευμένες μελέτες. Αναμένεται ότι η επιτροπή θα λάβει τη σχετική απόφαση και θα απονείμει τα βραβεία το πρώτο τρίμηνο του 2004.  Αναλυτικές πληροφορίες για το διαγωνισμό μπορείτε να βρείτε στην Επίσημη Εφημερίδα των Ευρωπαϊκών Κοινοτήτων και στην ιστοσελίδα της ΕΚΤ, στη διεύθυνση www.ecb.europa.eu/premises/.