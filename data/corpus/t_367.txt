Το πρώτο εξάμηνο του 2007, αποσύρθηκαν από την κυκλοφορία συνολικά 265.000 πλαστά τραπεζογραμμάτια ευρώ. Τα εξαμηνιαία στοιχεία στον παρακάτω πίνακα δείχνουν ότι το επίπεδο της παραχάραξης παρουσίασε ελάχιστες διακυμάνσεις την τελευταία τετραετία:   Αν τα στοιχεία αυτά εξεταστούν σε σχέση με τον αριθμό των γνήσιων τραπεζογραμματίων ευρώ σε κυκλοφορία (κατά μέσο όρο 11 δισεκατομμύρια το πρώτο εξάμηνο του 2007), διαπιστώνεται ότι η ποσότητα των πλαστών τραπεζογραμματίων είναι πράγματι ελάχιστη.  Η συντριπτική πλειονότητα (97%) των πλαστών τραπεζογραμματίων που αποσύρθηκαν από την κυκλοφορία το πρώτο εξάμηνο του 2007 εντοπίστηκαν και πάλι στις χώρες της ζώνης του ευρώ. Περίπου 3% προέρχονταν από κράτη μέλη της ΕΕ που δεν συμμετέχουν στη ζώνη του ευρώ και ελάχιστος αριθμός από τον υπόλοιπο κόσμο. Στον ακόλουθο πίνακα παρουσιάζονται αναλυτικά τα πλαστά τραπεζογραμμάτια κατά ονομαστική αξία:    Το τραπεζογραμμάτιο των 50 ευρώ παρουσίαζε το υψηλότερο ποσοστό παραχάραξης το πρώτο εξάμηνο του 2007, καθώς αντιστοιχούσε σε 50% περίπου του συνόλου των πλαστών τραπεζογραμματίων σε κυκλοφορία. Οι τρεις μεσαίες ονομαστικές αξίες (20, 50 και 100 ευρώ) αντιστοιχούσαν μαζί σε περίπου 85% του συνόλου των πλαστών τραπεζογραμματίων.  Οι πολίτες μπορούν να είναι βέβαιοι για την ποιότητα των τραπεζογραμματίων ευρώ και των χαρακτηριστικών ασφαλείας τους. Ωστόσο, το Ευρωσύστημα, δηλαδή η Ευρωπαϊκή Κεντρική Τράπεζα (ΕΚΤ) και οι 13 εθνικές κεντρικές τράπεζες της ζώνης του ευρώ, εξακολουθεί να εφιστά την προσοχή των πολιτών στο να ελέγχουν τη γνησιότητα των τραπεζογραμματίων που λαμβάνουν. Είναι εύκολο να διακρίνει κανείς τα πλαστά από τα γνήσια τραπεζογραμμάτια χάρη στους τρεις απλούς ελέγχους (έλεγχος με την αφή, οπτικός έλεγχος και εξέταση υπό γωνία) που περιγράφονται στο ενημερωτικό υλικό του Ευρωσυστήματος και στο δικτυακό τόπο της ΕΚΤ, καθώς και στους δικτυακούς τόπους των εθνικών κεντρικών τραπεζών του Ευρωσυστήματος. Όμως, σε περίπτωση αμφιβολίας το τραπεζογραμμάτιο για το οποίο υπάρχει υπόνοια ότι είναι πλαστό πρέπει να συγκρίνεται απευθείας με ένα τραπεζογραμμάτιο το οποίο είναι αποδεδειγμένα γνήσιο. Όποιος υποπτεύεται ότι έχει λάβει πλαστό τραπεζογραμμάτιο θα πρέπει να επικοινωνήσει είτε με την αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – με την αντίστοιχη εθνική κεντρική τράπεζα, παρέχοντας όσο το δυνατόν περισσότερες πληροφορίες για την προέλευση του τραπεζογραμματίου.