Η Ευρωπαϊκή Κεντρική Τράπεζα (ΕΚΤ) και οι εθνικές κεντρικές τράπεζες (ΕθνΚΤ) του Ευρωσυστήματος πρόκειται να θέσουν σε κυκλοφορία μια δεύτερη σειρά τραπεζογραμματίων ευρώ. Χαρακτηριστικό της σειράς αυτής, η οποία ονομάζεται «Ευρώπη», είναι μια προσωπογραφία της Ευρώπης –μορφής της ελληνικής μυθολογίας από την οποία προήλθε η ονομασία της ηπείρου μας– στο υδατογράφημα και το ολόγραμμα. Τα νέα τραπεζογραμμάτια θα τεθούν σε κυκλοφορία σταδιακά στη διάρκεια αρκετών ετών, με πρώτο το τραπεζογραμμάτιο των 5 ευρώ τον Μάιο του 2013.  Για την ανάπτυξη της σειράς «Ευρώπη» αξιοποιήθηκε η τεχνολογική πρόοδος η οποία σημειώθηκε στον τομέα της παραγωγής τραπεζογραμματίων κατά τη δεκαετία που μεσολάβησε από την εισαγωγή της πρώτης σειράς τραπεζογραμματίων. Χάρη στα εξελιγμένα χαρακτηριστικά ασφαλείας, τα τραπεζογραμμάτια είναι ακόμη ασφαλέστερα. Σήμερα παρουσιάστηκαν τρία νέα χαρακτηριστικά – το υδατογράφημα με προσωπογραφία, το ολόγραμμα με προσωπογραφία και ο αριθμός με βαθυπράσινο χρώμα. Τα νέα τραπεζογραμμάτια αποτελούν εξέλιξη των προηγουμένων. Θα διατηρήσουν, δηλαδή, τα σχέδια της πρώτης σειράς με θέμα «Εποχές και ρυθμοί» και θα έχουν τα ίδια κυρίαρχα χρώματα. Θα έχουν όμως τροποποιηθεί προκειμένου να ενσωματώσουν τα ενισχυμένα χαρακτηριστικά ασφαλείας. Έτσι, θα διακρίνονται ευκολότερα από τα τραπεζογραμμάτια της πρώτης σειράς. Τα τραπεζογραμμάτια της σειράς «Ευρώπη» θα έχουν τις ίδιες ονομαστικές αξίες με τα προηγούμενα (δηλαδή, 5, 10, 20, 50, 100, 200 και 500 ευρώ) και θα τεθούν σε κυκλοφορία με αύξουσα σειρά. Επομένως, μετά το τραπεζογραμμάτιο των 5 ευρώ θα ακολουθήσει το νέο τραπεζογραμμάτιο των 10 ευρώ. Αρχικά, τα τραπεζογραμμάτια της πρώτης σειράς θα κυκλοφορούν παράλληλα με τα νέα τραπεζογραμμάτια, αλλά προβλέπεται ότι θα αποσυρθούν σταδιακά και τελικά θα παύσουν να αποτελούν νόμιμο χρήμα. Η ημερομηνία κατά την οποία θα συμβεί αυτό θα ανακοινωθεί εγκαίρως. Ωστόσο, τα τραπεζογραμμάτια της πρώτης σειράς θα διατηρήσουν την αξία τους επ’ αόριστον αφού θα μπορούν να ανταλλάσσονται ανά πάσα στιγμή στις ΕθνΚΤ του Ευρωσυστήματος.  Το νέο τραπεζογραμμάτιο των 5 ευρώ της σειράς «Ευρώπη» θα παρουσιαστεί στο σύνολό του στις 10 Ιανουαρίου 2013 και θα αρχίσει να διατίθεται από τα πιστωτικά ιδρύματα είτε στα ταμεία είτε στα μηχανήματα διάθεσης μετρητών τον Μάιο του 2013.  Προκειμένου το κοινό να εξοικειωθεί με τη σειρά «Ευρώπη», η ΕΚΤ και οι ΕθνΚΤ του Ευρωσυστήματος θα διεξαγάγουν εκστρατεία ενημέρωσης με πολλαπλά μέσα επικοινωνίας σε όλη τη ζώνη του ευρώ το 2013. Οι σχετικές προετοιμασίες έχουν ήδη ξεκινήσει με τη συνδρομή δύο εταιρειών οι οποίες επιλέχθηκαν από την ΕΚΤ με δημόσιο διαγωνισμό.