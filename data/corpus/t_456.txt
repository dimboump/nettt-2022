Στην τρίτη έκθεση προόδου σχετικά με τον ενιαίο χώρο πληρωμών σε ευρώ (Single Euro Payment Area – SEPA), που δημοσιεύεται σήμερα, το Διοικητικό Συμβούλιο της ΕΚΤ αξιολογεί τις πρόσφατες εξελίξεις όσον αφορά τις προσπάθειες να μετασχηματιστούν τα εθνικά συστήματα πληρωμών μικρής αξίας, τα οποία εξακολουθούν να είναι σε μεγάλο βαθμό κατακερματισμένα, σε έναν ενιαίο χώρο πληρωμών σε ευρώ. Μέσω της δημιουργίας του SEPA επιδιώκεται να δοθεί η δυνατότητα στους Ευρωπαίους πολίτες να πραγματοποιούν πληρωμές σε ολόκληρη τη ζώνη από έναν και μόνο τραπεζικό λογαριασμό και χρησιμοποιώντας ένα και μόνο σύνολο μέσων πληρωμής, με την ίδια ευκολία και ασφάλεια όπως και στο εθνικό πλαίσιο σήμερα. Για τον πελάτη, δεν θα πρέπει να έχει σημασία σε ποιο τόπο ή σε ποια τράπεζα της ζώνης του ευρώ τηρείται ο λογαριασμός. Το όραμα του Ευρωσυστήματος για τον SEPA συνεπώς είναι όλες οι πληρωμές της ζώνης του ευρώ να γίνουν εγχώριες. Οι πληρωμές αυτές θα πρέπει να είναι εξίσου ασφαλείς και αποδοτικές με τις πληρωμές που πραγματοποιούνται σήμερα μέσω των εθνικών συστημάτων πληρωμών τα οποία εμφανίζουν τις υψηλότερες επιδόσεις. Η εγκαθίδρυση μιας πανευρωπαϊκής υποδομής για τον SEPA αναμένεται να αυξήσει τη συνολική αποδοτικότητα, χάρη στις οικονομίες κλίμακας.  Στη λευκή βίβλο του Μαΐου 2002, 42 ευρωπαϊκές τράπεζες και ενώσεις του πιστωτικού τομέα της Ευρώπης εξέφρασαν ένα παρόμοιο όραμα. Το Ευρωσύστημα χαιρέτισε την πρωτοβουλία των τραπεζών να ιδρύσουν το Ευρωπαϊκό Συμβούλιο Πληρωμών (European Payments Council – EPC)[1] τον Ιούνιο του 2002, με στόχο την πλήρη επίτευξη του SEPA έως το 2010. Αυτό θα περιλαμβάνει την ανάπτυξη ενός ολοκληρωμένου συνόλου πανευρωπαϊκών μέσων πληρωμής, το οποίο θα είναι διαθέσιμο στο τέλος του 2007 το αργότερο. Σε αυτό το πλαίσιο, το Ευρωσύστημα συνιστά να γίνουν διαθέσιμα αυτά τα μέσα στους ιδιώτες και τις εμπορικές επιχειρήσεις ως προαιρετική επιλογή για τις εθνικές πληρωμές ήδη από το 2008, χωρίς να χρειάζεται σε αυτή τη φάση να αλλάξει η εθνική υποδομή. Με αυτό τον τρόπο, ο SEPA για τον πολίτη θα έχει ήδη επιτευχθεί. Η πλήρης μετάβαση των τραπεζών και των πελατών τους σε πανευρωπαϊκές λύσεις αναμένεται να επιτευχθεί έως το τέλος του 2010 το αργότερο.  Είναι σαφές ότι ο προσδιορισμός των στόχων του SEPA αποτελεί ευθύνη του EPC, ενώ ο καθορισμός και η υλοποίηση των εθνικών σχεδίων μετάβασης αποτελούν ευθύνη των τραπεζικών κοινοτήτων της κάθε χώρας. Το Ευρωσύστημα υποστηρίζει ένθερμα την επιδίωξη του EPC να αναπτύξει και να εφαρμόσει πανευρωπαϊκά μέσα πληρωμής, αρχής γενομένης από τις μεταφορές πιστώσεων, τις άμεσες χρεώσεις και τις χρεωστικές κάρτες. Επιπλέον, το Ευρωσύστημα καλεί τις εθνικές τραπεζικές κοινότητες της ζώνης του ευρώ: να παρουσιάσουν πειστικές ρυθμίσεις για την υλοποίηση των αποφάσεων του EPC σε εγχώριο επίπεδο (το αργότερο έξι μήνες μετά την υιοθέτησή τους σε επίπεδο EPC) και  να παρουσιάσουν στο EPC, στη διάρκεια του 2005, εθνικό σχέδιο μετάβασης για τη σταδιακή μετάβαση προς τον SEPA έως το τέλος του 2010. Οι εθνικές κεντρικές τράπεζες της ζώνης του ευρώ είναι πρόθυμες να συμβάλουν στην υλοποίηση, σε τοπικό επίπεδο, των στόχων του SEPA. Το EPC θα πρέπει να παρακολουθεί τη συμβολή κάθε εθνικής τραπεζικής κοινότητας στον SEPA. Το Διοικητικό Συμβούλιο προτίθεται να παρακολουθεί την πρόοδο σε τακτά χρονικά διαστήματα.  Η έκθεση με τίτλο «Προς έναν Ενιαίο Χώρο Πληρωμών σε Ευρώ – (3η) Έκθεση Προόδου» (η οποία δημοσιεύεται σήμερα στα αγγλικά) θα είναι διαθέσιμη στις άλλες επίσημες κοινοτικές γλώσσες εν ευθέτω χρόνω