Το Διοικητικό Συμβούλιο της Ευρωπαϊκής Κεντρικής Τράπεζας αποφάσισε να αυξήσει από 30 δισεκατομμύρια ευρώ σε 40 δισεκατομμύρια ευρώ το ποσό κατανομής για κάθε πράξη πιο μακροπρόθεσμης αναχρηματοδότησης (ΠΠΜΑ) που θα διενεργηθεί το 2006.  Με το νέο αυτό ποσό λαμβάνονται υπόψη δύο παράγοντες: πρώτον, η αναμενόμενη περαιτέρω αύξηση των αναγκών σε ρευστότητα του τραπεζικού συστήματος της ζώνης του ευρώ το 2006 και, δεύτερον, η απόφαση του Ευρωσυστήματος να αυξήσει ελαφρώς το μερίδιο των αναγκών σε ρευστότητα που καλύπτεται μέσω των ΠΠΜΑ. Το Ευρωσύστημα, ωστόσο, θα εξακολουθήσει να παρέχει τον κύριο όγκο ρευστότητας μέσω των πράξεων κύριας αναχρηματοδότησης.  Το Διοικητικό Συμβούλιο ενδέχεται να προσαρμόσει εκ νέου το ποσό κατανομής στις αρχές του 2007.