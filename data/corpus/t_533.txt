23 Ιανουαρίου 2003  Στη διάρκεια του δευτέρου εξαμήνου του 2002, το Ευρωσύστημα* εντόπισε και απέσυρε από την κυκλοφορία συνολικά 145.153 πλαστά τραπεζογραμμάτια ευρώ, έναντι των 21.965 πλαστών τραπεζογραμματίων που είχαν αποσυρθεί στη διάρκεια του πρώτου εξαμήνου –αριθμός εξαιρετικά χαμηλός που οφειλόταν στο γεγονός ότι το νέο νόμισμα είχε μόλις κυκλοφορήσει, ενώ ποικίλες εκστρατείες ενημέρωσης για τα τραπεζογραμμάτια και τα κέρματα ευρώ είχαν πραγματοποιηθεί το 2001 και τους πρώτους μήνες του 2002 με αποτέλεσμα η επαγρύπνηση των καταναλωτών να κυμαίνεται σε υψηλά επίπεδα. Μολονότι ο συνολικός αριθμός των πλαστών τραπεζογραμματίων ευρώ που καταγράφηκαν το δεύτερο εξάμηνο του 2002 αυξήθηκε, δεν παύει να αντιπροσωπεύει για το σύνολο του έτους λιγότερο από το ένα τέταρτο του συνόλου των πλαστών εθνικών τραπεζογραμματίων που είχαν καταγραφεί από τις εθνικές κεντρικές τράπεζες της ζώνης του ευρώ το 2001. Επιπλέον, η ΕΚΤ ενημερώθηκε για την ύπαρξη 414 πλαστών τραπεζογραμματίων ευρώ σε χώρες οι οποίες δεν ανήκουν στη ζώνη του ευρώ. Ωστόσο, η έκταση της παραχάραξης των τραπεζογραμματίων ευρώ είναι πολύ περιορισμένη, αν λάβουμε υπόψη ότι στα τέλη του 2002 κυκλοφορούσαν περίπου 8,2 δισεκατομμύρια γνήσια τραπεζογραμμάτια ευρώ.  Τα πλαστά τραπεζογραμμάτια εντοπίζονται γρήγορα λόγω της γενικά χαμηλής τους ποιότητας και του αυξημένου ενδιαφέροντος που δείχνει το κοινό. Για κάθε εκατομμύριο γνήσια τραπεζογραμμάτια σε κυκλοφορία καταγράφηκαν μόλις 20 πλαστά τραπεζογραμμάτια περίπου.  Στον ακόλουθο πίνακα παρουσιάζεται η ανάλυση των πλαστών τραπεζογραμματίων κατά ονομαστική αξία για το δεύτερο εξάμηνο του 2002:    Ο αριθμός των πλαστών κερμάτων είναι επίσης πολύ μικρός. Η κατάρτιση στατιστικών στοιχείων όσον αφορά τα κέρματα εμπίπτει στην αρμοδιότητα της Ευρωπαϊκής Επιτροπής.  Η ΕΚΤ συνεχίζει να ενθαρρύνει το κοινό να βρίσκεται σε επαγρύπνηση, ώστε να μπορεί να εντοπίζει τα πλαστά τραπεζογραμμάτια και κέρματα. Από αυτή την άποψη, οι τρεις μέθοδοι εξακρίβωσης της γνησιότητας των τραπεζογραμματίων ευρώ (οπτικός έλεγχος - έλεγχος με την αφή - εξέταση υπό γωνία), οι οποίες περιγράφονται στο ενημερωτικό υλικό του Ευρωσυστήματος, έχουν αποδειχθεί αποτελεσματικές για τον εντοπισμό των πλαστών τραπεζογραμματίων. Η ΕΚΤ επιθυμεί να τονίσει ότι η συνεχής προστασία του ευρώ από τους παραχαράκτες, με την εφαρμογή των τριών προαναφερόμενων μεθόδων, είναι προς το συμφέρον κάθε πολίτη.  * Ο όρος «Ευρωσύστημα» αναφέρεται στην Ευρωπαϊκή Κεντρική Τράπεζα και στις 12 εθνικές κεντρικές τράπεζες των χωρών της ζώνης του ευρώ.