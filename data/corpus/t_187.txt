Το Συμβούλιο της Ευρωπαϊκής Ένωσης διόρισε σήμερα την κυρία Danièle Nouy στη θέση του Προέδρου του Εποπτικού Συμβουλίου του ενιαίου εποπτικού μηχανισμού στην Ευρωπαϊκή Κεντρική Τράπεζα (ΕΚΤ). Η πρόταση του Διοικητικού Συμβουλίου για τον διορισμό της είχε εγκριθεί προηγουμένως από το Ευρωπαϊκό Κοινοβούλιο. Η Danièle Nouy ήταν μέχρι πρότινος Γενική Γραμματέας της Αρχής Προληπτικής Εποπτείας και Εξυγίανσης Πιστωτικών Ιδρυμάτων της Γαλλίας (Autorité de Contrôle Prudentiel et de Résolution), ενώ έχει επίσης διατελέσει Αναπληρώτρια Γενική Γραμματέας και Γενική Γραμματέας της Επιτροπής Τραπεζικής Εποπτείας της Βασιλείας. Όπως δήλωσε ο Πρόεδρος της ΕΚΤ, Mario Draghi, «ο διορισμός του Προέδρου του Εποπτικού Συμβουλίου αποτελεί σημαντικό ορόσημο στην πορεία προς τη σύσταση από την ΕΚΤ ενιαίου εποπτικού μηχανισμού για τις τράπεζες στη ζώνη του ευρώ. Η Danièle Nouy διαθέτει σχεδόν 40 έτη εμπειρίας στην τραπεζική εποπτεία. Ο διορισμός της θα επιτρέψει στο Εποπτικό Συμβούλιο να αρχίσει τις εργασίες του σύντομα και να προβλέψει όλες τις οργανωτικές προϋποθέσεις, ούτως ώστε να είμαστε σε θέση να ασκήσουμε τις εποπτικές μας αρμοδιότητες από τις 4 Νοεμβρίου 2014».  Η θητεία της Danièle Nouy αρχίζει την 1 Ιανουαρίου 2014 και θα έχει πενταετή διάρκεια.  Για περισσότερες πληροφορίες μπορείτε να απευθύνεστε στον κ. Rolf Benders, τηλ. +49 69 1344 7455.