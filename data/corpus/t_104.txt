Το πρώτο Σάββατο κάθε μήνα, μέλη του κοινού θα έχουν τη δυνατότητα, κατόπιν εγγραφής, να επισκέπτονται το κτίριο της ΕΚΤ.  Οι επισκέπτες θα περιηγούνται στο κτίριο της Großmarkthalle και στον πύργο γραφείων με οργανωμένες ξεναγήσεις στα αγγλικά ή στα γερμανικά.   Επιπλέον, η ΕΚΤ είναι σε θέση να δέχεται στο εξής περισσότερες επισκέψεις ομάδων, κατόπιν κράτησης.   Η Ευρωπαϊκή Κεντρική Τράπεζα (ΕΚΤ) ανοίγει τις πόρτες της σε εξωτερικούς επισκέπτες για οργανωμένες ξεναγήσεις, κατόπιν εγγραφής. Για πρώτη φορά από τότε που η ΕΚΤ μεταφέρθηκε στις νέες της εγκαταστάσεις στο τέλος του 2014, μέλη του κοινού θα έχουν την ευκαιρία να εξερευνήσουν τον πύργο γραφείων και το ιστορικό κτίριο της Großmarkthalle και να απολαύσουν τη μοναδική θέα της Φρανκφούρτης από τον 27ο όροφο. Οι ξεναγήσεις θα ξεκινήσουν στις 2 Ιουλίου και θα πραγματοποιούνται το πρώτο Σάββατο κάθε μήνα, τουλάχιστον μέχρι το τέλος του έτους. Από τις 12.00 έως τις 16.30 ομάδες έως 25 ατόμων θα μπορούν να συμμετέχουν σε οργανωμένες ξεναγήσεις στα αγγλικά ή τα γερμανικά, διάρκειας μίας ώρας. Επιπλέον, η ΕΚΤ είναι σε θέση να δέχεται στο εξής περισσότερες ομάδες επισκεπτών στις εγκαταστάσεις της και σε άλλες χρονικές στιγμές. Προσκαλεί μαθητές, φοιτητές και άλλες ομάδες να εγγραφούν για επίσκεψη. Αυτές οι εκπαιδευτικές επισκέψεις καλύπτουν, για παράδειγμα, την ιστορία και τη λειτουργία της ζώνης του ευρώ, ενώ παρουσιάσεις για ειδικότερα θέματα μπορούν να οργανωθούν κατόπιν αιτήματος.  Περισσότερες λεπτομέρειες για τις επισκέψεις στην ΕΚΤ διατίθενται στην ενότητα «Επίσκεψη στην Ευρωπαϊκή Κεντρική Τράπεζα> Architecture and art visits» του δικτυακού τόπου της ΕΚΤ. Για περισσότερες πληροφορίες μπορείτε να απευθύνεστε στην κα Rocío Gonzalez / στον κ. Stefan Ruhkamp, τηλ.: +49 69 1344 6451.