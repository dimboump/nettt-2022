Οι αρχές αφορούν τις ομιλίες και δηλώσεις των μελών της Εκτελεστικής Επιτροπής, καθώς και τη συμμετοχή τους σε συναντήσεις.   Οι αρχές υπογραμμίζουν τη δέσμευση της ΕΚΤ για διαφανή, αμφίδρομη επικοινωνία.   Η Ευρωπαϊκή Κεντρική Τράπεζα (ΕΚΤ) δημοσιεύει σήμερα έγγραφο στο οποίο περιγράφονται οι κατευθυντήριες αρχές που διέπουν την επικοινωνία των μελών της Εκτελεστικής Επιτροπής με εκπροσώπους του ιδιωτικού τομέα, της πανεπιστημιακής κοινότητας και της κοινωνίας των πολιτών. Στο έγγραφο, το οποίο διατίθεται στον δικτυακό τόπο της ΕΚΤ, παρουσιάζονται τρεις αρχές οι οποίες καταδεικνύουν τον τρόπο με τον οποίο η ΕΚΤ διασφαλίζει τη διαφανή, αμφίδρομη επικοινωνία των φορέων χάραξης πολιτικής με το ευρύ κοινό και με ομάδες ειδικών. Με τις αρχές αυτές κατοχυρώνεται η προσέγγιση της ΕΚΤ όσον αφορά τη διασφάλιση της μη αποκάλυψης πληροφοριών που είναι ευαίσθητες για τις χρηματοπιστωτικές αγορές σε συγκεκριμένες ομάδες. Λαμβάνεται επίσης υπόψη η ανάγκη των μελών της Εκτελεστικής Επιτροπής να αλληλεπιδρούν τακτικά με ένα ευρύ φάσμα συνομιλητών προκειμένου να κατανοούν τη δυναμική της οικονομίας και των χρηματοπιστωτικών αγορών και να διαμορφώνουν ορθή πολιτική.  Για περισσότερες πληροφορίες, μπορείτε να απευθύνεστε στην Eszter Miltényi-Torstensson, στο τηλ.: +49 69 1344 8034.