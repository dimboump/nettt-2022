Κατά τη σημερινή του συνεδρίαση, το διοικητικό συμβούλιο της ΕΚΤ εξέτασε τα τελευταία στοιχεία σχετικά με τη νομισματική, χρηματοοικονομική και οικονομική κατάσταση στη ζώνη του ευρώ, στο πλαίσιο της στρατηγικής νομισματικής πολιτικής με προσανατολισμό στη σταθερότητα. Το διοικητικό συμβούλιο επιβεβαίωσε την προηγούμενη εκτίμηση του σύμφωνα με την οποία οι προοπτικές για τη σταθερότητα των τιμών εξακολουθούν να είναι ευνοϊκές. Κατά συνέπεια, αποφάσισε ότι για τις κύριες πράξεις αναχρηματοδότησης που πρόκειται να διακανονιστούν στις 24 και 31 Μαρτίου και στις 7 Απριλίου 1999 θα ισχύσουν οι ίδιες συνθήκες με αυτές που ίσχυσαν για τις κύριες πράξεις αναχρηματοδότησης που έχουν ήδη διακανονιστεί αυτό το έτος, δηλαδή οι πράξεις αυτές θα διενεργηθούν ως δημοπρασίες καθορισμένου επιτοκίου 3,0%. Επιπλέον, το επιτόκιο για τη διευκόλυνση οριακής χρηματοδότησης θα διατηρηθεί στο 4,5% και το επιτόκιο για τη διευκόλυνση αποδοχής καταθέσεων στο 2,0%.    Για την ακριβή διατύπωση η οποία έχει συμφωνηθεί από το Διοικητικό Συμβούλιο, συμβουλευθείτε την αγγλική έκδοση.