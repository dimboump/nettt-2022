Το Ευρωσύστημα – που αποτελείται από την Ευρωπαϊκή Κεντρική Τράπεζα (ΕΚΤ) και τις 15 εθνικές κεντρικές τράπεζες της ζώνης του ευρώ – και η Κεντρική Τράπεζα της Ρωσικής Ομοσπονδίας (Τράπεζα της Ρωσίας) εγκαινίασαν σήμερα ένα τριετές πρόγραμμα συνεργασίας στους τομείς της τραπεζικής εποπτείας και της εσωτερικής επιθεώρησης. Το σκέλος του προγράμματος που αφορά την τραπεζική εποπτεία έχει ως στόχο την ενίσχυση της θεσμικής ικανότητας της Τράπεζας της Ρωσίας να διατηρεί τη σταθερότητα του ρωσικού τραπεζικού συστήματος και επικεντρώνεται στη μετάβαση του ρωσικού τραπεζικού συστήματος προς τις αρχές του πλαισίου της Βασιλείας ΙΙ, με βάση την εμπειρία από την εφαρμογή του εν λόγω πλαισίου στην Ευρωπαϊκή Ένωση. Το σκέλος που αφορά την εσωτερική επιθεώρηση αποσκοπεί στο να στηρίξει τη βασιζόμενη στον κίνδυνο λειτουργία εσωτερικής επιθεώρησης της Τράπεζας της Ρωσίας, μέσω επιμορφωτικών δραστηριοτήτων και διαβουλεύσεων με εμπειρογνώμονες του Ευρωσυστήματος.  Το πρόγραμμα παρουσίασαν σήμερα επίσημα στη Μόσχα οι Λουκάς Παπαδήμος, Αντιπρόεδρος της ΕΚΤ, Gennady G. Melikyan, Πρώτος Αντιπρόεδρος της Τράπεζας της Ρωσίας και Marc Franco, Επικεφαλής της Αντιπροσωπείας της Ευρωπαϊκής Επιτροπής στη Ρωσία. Η Ευρωπαϊκή Ένωση έχει διαθέσει για το σκοπό αυτό 3 εκατομμύρια ευρώ στο πλαίσιο του προγράμματος συνεργασίας ΕΕ-Ρωσίας.  Η υλοποίηση του προγράμματος θα ξεκινήσει την 1η Απριλίου 2008. Από την πλευρά του Ευρωσυστήματος, στο πρόγραμμα θα συμμετέχουν η ΕΚΤ καθώς και οι Deutsche Bundesbank, Τράπεζα της Ελλάδος, Banco de España, Banque de France, Banca d’Italia, De Nederlandsche Bank, Oesterreichische Nationalbank και Suomen Pankki – Finlands Bank.