Ο Πρωθυπουργός της Ελλάδας, κ. Αντώνης Σαμαράς, επισκέφθηκε σήμερα την Ευρωπαϊκή Κεντρική Τράπεζα (ΕΚΤ), συνοδευόμενος από τον Υπουργό Οικονομικών, κ. Γιάννη Στουρνάρα, τον Αναπληρωτή Υπουργό Οικονομικών, κ. Χρήστο Σταϊκούρα, και άλλα μέλη του επιτελείου του. Στη διάρκεια της επίσκεψης, ο Έλληνας Πρωθυπουργός και τα μέλη της ελληνικής αντιπροσωπείας συναντήθηκαν με τον Πρόεδρο της ΕΚΤ, κ. Mario Draghi, τα μέλη της Εκτελεστικής Επιτροπής της ΕΚΤ, κ.κ. Jörg Asmussen και Benoît Cœuré, καθώς και με μέλη του προσωπικού της ΕΚΤ, με τους οποίους συζήτησαν θέματα αμοιβαίου ενδιαφέροντος.  Το βασικό θέμα των συζητήσεων ήταν η πρόοδος του προγράμματος οικονομικής προσαρμογής της Ελλάδας, η αξιολόγηση που διενεργείται επί του παρόντος από τους εκπροσώπους της Ευρωπαϊκής Επιτροπής, σε συνεργασία με την ΕΚΤ και το ΔΝΤ, καθώς και οι εξελίξεις στον ελληνικό τραπεζικό τομέα.  Και οι δύο πλευρές συμφώνησαν ότι, αν και η Ελλάδα έχει ήδη πραγματοποιήσει σημαντικά βήματα προς τη δημοσιονομική εξυγίανση και τον εκσυγχρονισμό της οικονομίας, εξακολουθούν να υφίστανται σημαντικές προκλήσεις. Ο Έλληνας Πρωθυπουργός διαβεβαίωσε τους εκπροσώπους της ΕΚΤ για τη δέσμευση του ιδίου και της κυβέρνησής του να επαναφέρουν το πρόγραμμα προσαρμογής εντός τροχιάς και να συνεχίσουν την υλοποίηση των αναγκαίων μεταρρυθμίσεων οι οποίες θα επιτρέψουν στην Ελλάδα να ανακτήσει την ανταγωνιστικότητά της και να θέσει την οικονομία και τα δημόσια οικονομικά της σε στέρεη βάση.