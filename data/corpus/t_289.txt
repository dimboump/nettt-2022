Ομάδες στελεχών της Ευρωπαϊκής Επιτροπής (ΕΚ), της Ευρωπαϊκής Κεντρικής Τράπεζας (ΕΚΤ) και του Διεθνούς Νομισματικού Ταμείου (ΔΝΤ), επισκέφτηκαν την Αθήνα στις 14-17 Ιουνίου προκειμένου να ενημερωθούν για τις πρόσφατες εξελίξεις και την υλοποίηση πολιτικών στο πλαίσιο του προγράμματος οικονομικής στήριξης της Ελλάδος. Αν και στην παρούσα φάση η αποστολή δεν προέβη σε διεξοδικό έλεγχο, στο πλαίσιο των συζητήσεών της φαίνεται ότι το πρόγραμμα προχωρεί βάσει σχεδίου και τα μέτρα εφαρμόζονται όπως έχει συμφωνηθεί:  Οι  δημοσιονομικές εξελίξεις είναι θετικές, καθώς τα έσοδα της κεντρικής κυβέρνησης είναι σχεδόν σύμφωνα με τις προσδοκίες και οι δαπάνες του κρατικού προϋπολογισμού ελέγχονται αυστηρά. Σύμφωνα με προκαταρκτικά στοιχεία ταμειακών ροών που ήταν διαθέσιμα έως τα τέλη Μαΐου, το έλλειμμα του κρατικού προϋπολογισμού ήταν χαμηλότερο σε σχέση με τις προβλέψεις του προγράμματος. Για την τελική αξιολόγηση θα πρέπει να ληφθούν υπόψη εξελίξεις εκτός του τομέα της κεντρικής κυβέρνησης για τις οποίες δεν υπάρχουν στην παρούσα φάση διαθέσιμες πληροφορίες.  Η ασφαλιστική μεταρρύθμιση έχει προχωρήσει και έχει επιτευχθεί συμφωνία για διάφορες βασικές παραμέτρους, όπως προβλέπεται στο μνημόνιο συνεννόησης. Οι αρχές πραγματοποιούν τις απαιτούμενες προβολές προκειμένου να αξιολογήσουν τη συμβολή της ασφαλιστικής μεταρρύθμισης στη βελτίωση της μακροπρόθεσμης διατηρησιμότητας των δημόσιων οικονομικών.  Οι λοιπές διαρθρωτικές μεταρρυθμίσεις, μεταξύ άλλων στους τομείς της τοπικής αυτοδιοίκησης, των αποκρατικοποιήσεων, της αγοράς εργασίας και της φορολογικής διοίκησης, σημειώνουν επίσης πρόοδο.  Σε ό,τι αφορά το χρηματοπιστωτικό τομέασημειώθηκε ικανοποιητική πρόοδος ως προς τη θέσπιση του Ταμείου Χρηματοπιστωτικής Σταθερότητας. Η ρευστότητα του τραπεζικού τομέα παραμένει επαρκής.   Επόμενα βήματα. Οι τρεις ομάδες στελεχών θα επιστρέψουν στην Αθήνα προς τα τέλη Ιουλίου για να πραγματοποιήσουν διεξοδικό έλεγχο στο πλαίσιο του προγράμματος. Μεταξύ άλλων, θα αξιολογήσουν την πρόοδο που θα έχει επιτευχθεί έως τα τέλη Ιουνίου όσον αφορά τους ποσοτικούς στόχους και τα σημεία αναφοράς. Πρόκειται για τον πρώτο επίσημο έλεγχο στο πλαίσιο του προγράμματος. Η ικανοποιητική έκβαση του ελέγχου θα δώσει τη δυνατότητα στην Ελλάδα να λάβει τη δεύτερη δόση των χρημάτων στο πλαίσιο του προγράμματος.