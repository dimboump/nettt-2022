Η Ευρωπαϊκή Κεντρική Τράπεζα (ΕΚΤ) δημοσιεύει σήμερα τα ενδεικτικά ημερολογιακά προγράμματα των τακτικών δημοπρασιών του Ευρωσυστήματος για το 2010 και το 2011. Είναι η πρώτη φορά που τα εν λόγω ημερολογιακά προγράμματα δημοσιεύονται για τα επόμενα δύο έτη, σύμφωνα με την πρακτική που ακολουθείται κατά τον καθορισμό των προγραμμάτων των συνεδριάσεων του Διοικητικού Συμβουλίου της ΕΚΤ. Τα ενδεικτικά ημερολογιακά προγράμματα για το 2010 και το 2011 καταρτίστηκαν σύμφωνα με τις διαδικασίες που περιγράφονται στο έγγραφο «Η εφαρμογή της νομισματικής πολιτικής στη ζώνη του ευρώ: Γενική τεκμηρίωση για τα μέσα και τις διαδικασίες νομισματικής πολιτικής του Ευρωσυστήματος». Κατά συνέπεια, τα εν λόγω ημερολογιακά προγράμματα περιλαμβάνουν μόνο τακτικές πράξεις και δεν περιέχουν στοιχεία για συμπληρωματικές ή έκτακτες πράξεις που ενδέχεται να πραγματοποιηθούν το 2010 και το 2011. Τα ημερολογιακά προγράμματα διατίθενται προς λήψη στο δικτυακό τόπο της ΕΚΤ.