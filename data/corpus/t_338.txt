Το πρώτο εξάμηνο του 2008, αποσύρθηκαν από την κυκλοφορία συνολικά 312.000 πλαστά τραπεζογραμμάτια ευρώ. Αν και αυτή η ποσότητα συνιστά αύξηση κατά 5,4% σε σύγκριση με το προηγούμενο εξάμηνο, η ποσότητα των πλαστών τραπεζογραμματίων που αποσύρθηκαν δεν έχει παρουσιάσει μεγάλες διακυμάνσεις τα τελευταία χρόνια, όπως φαίνεται στον παρακάτω πίνακα ο οποίος παρουσιάζει την εξαμηνιαία τάση του αριθμού των πλαστών τραπεζογραμματίων που εντοπίστηκαν. Θα πρέπει να σημειωθεί ότι από το δεύτερο εξάμηνο του 2007 ο αριθμός των γνήσιων τραπεζογραμματίων σε κυκλοφορία έχει αυξηθεί κατά 5,7%.   Αν τα στοιχεία αυτά συγκριθούν με τον αριθμό των γνήσιων τραπεζογραμματίων ευρώ σε κυκλοφορία (κατά μέσο όρο 11,5 δισεκατομμύρια το πρώτο εξάμηνο του 2008), η ποσότητα των πλαστών τραπεζογραμματίων είναι πράγματι ελάχιστη.  Η συντριπτική πλειονότητα (98%) των πλαστών τραπεζογραμματίων που αποσύρθηκαν από την κυκλοφορία το πρώτο εξάμηνο του 2008 εντοπίστηκαν σε χώρες της ζώνης του ευρώ, αν και το ποσοστό αυτό είναι ελαφρώς μικρότερο σε σύγκριση με τις προηγούμενες χρονικές περιόδους. Περίπου 0,5% εντοπίστηκαν σε κράτη μέλη της ΕΕ που δεν συμμετέχουν στη ζώνη του ευρώ και το υπόλοιπο σε άλλα μέρη του κόσμου. Στον ακόλουθο πίνακα παρουσιάζονται αναλυτικά τα πλαστά τραπεζογραμμάτια κατά ονομαστική αξία:    Τα τραπεζογραμμάτια των 50 ευρώ παρουσίασαν τα υψηλότερα ποσοστά παραχάραξης το πρώτο εξάμηνο του 2008. Οι τρεις μεσαίες ονομαστικές αξίες (20, 50 και 100 ευρώ) αντιστοιχούσαν σε περίπου 90% του συνόλου των πλαστών τραπεζογραμματίων.  Οι πολίτες μπορούν να είναι βέβαιοι για την ποιότητα των τραπεζογραμματίων ευρώ και τα χαρακτηριστικά ασφαλείας τους. Παράλληλα, το Ευρωσύστημα, δηλαδή η Ευρωπαϊκή Κεντρική Τράπεζα (ΕΚΤ) και οι 15 εθνικές κεντρικές τράπεζες της ζώνης του ευρώ, εξακολουθεί να εφιστά την προσοχή των πολιτών στο να ελέγχουν τη γνησιότητα των τραπεζογραμματίων που λαμβάνουν. Είναι εύκολο να διακρίνει κανείς τα πλαστά από τα γνήσια τραπεζογραμμάτια χάρη στους τρεις απλούς ελέγχους (έλεγχος με την αφή, οπτικός έλεγχος και εξέταση υπό γωνία) που περιγράφονται στο ενημερωτικό υλικό του Ευρωσυστήματος και στο δικτυακό τόπο της ΕΚΤ, καθώς και στους δικτυακούς τόπους των εθνικών κεντρικών τραπεζών του Ευρωσυστήματος. Σε περίπτωση αμφιβολίας, το τραπεζογραμμάτιο για το οποίο υπάρχει υπόνοια ότι είναι πλαστό πρέπει να συγκρίνεται απευθείας με ένα τραπεζογραμμάτιο το οποίο είναι αποδεδειγμένα γνήσιο. Όποιος υποπτεύεται ότι έχει λάβει πλαστό τραπεζογραμμάτιο θα πρέπει να επικοινωνήσει είτε με την αστυνομία είτε – σύμφωνα με τις ρυθμίσεις που ισχύουν σε εθνικό επίπεδο – με την αντίστοιχη εθνική κεντρική τράπεζα, παρέχοντας όσο το δυνατόν περισσότερες πληροφορίες για την προέλευση του τραπεζογραμματίου.