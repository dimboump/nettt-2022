Στο πλαίσιο της συλλογικής του ευθύνης για τη συνολική λειτουργία των υπηρεσιακών μονάδων της Ευρωπαϊκής Κεντρικής Τράπεζας (ΕΚΤ), η Εκτελεστική Επιτροπή της ΕΚΤ έλαβε σήμερα απόφαση, η οποία έχει άμεση ισχύ, σχετικά με τον καταμερισμό αρμοδιοτήτων μεταξύ των μελών της. Πέραν των καταστατικών του καθηκόντων ως Προέδρου της Εκτελεστικής Επιτροπής, του Διοικητικού Συμβουλίου και του Γενικού Συμβουλίου, ο Πρόεδρος, κ. Jean-Claude Trichet, θα είναι αρμόδιος για τις ακόλουθες υπηρεσιακές μονάδες: Επικοινωνία, Εσωτερική Επιθεώρηση, Γραμματεία και Γλωσσικές Υπηρεσίες. Πέραν των καταστατικών του καθηκόντων ως αναπληρωτή του Προέδρου, ο Αντιπρόεδρος, κ. Λουκάς Δ. Παπαδήμος, θα είναι αρμόδιος για τις ακόλουθες υπηρεσιακές μονάδες: Χρηματοπιστωτική Σταθερότητα και Εποπτεία, Έρευνα. Η κ. Gertrude Tumpel-Gugerell θα είναι αρμόδια για τις ακόλουθες υπηρεσιακές μονάδες: Ανθρώπινο Δυναμικό, Προϋπολογισμός και Οργάνωση, Συστήματα Πληρωμών και Υποδομές Αγοράς. Ο κ. José Manuel González-Páramo θα είναι αρμόδιος για τις ακόλουθες υπηρεσιακές μονάδες: Τραπεζογραμμάτια, Δραστηριότητες Αγορών, Στατιστική. Ο κ. Lorenzo Bini Smaghi θα είναι αρμόδιος για τις ακόλουθες υπηρεσιακές μονάδες: Διοίκηση, Διεθνείς και Ευρωπαϊκές Σχέσεις, Νομικές Υπηρεσίες. Ο κ. Jürgen Stark θα είναι αρμόδιος για τις ακόλουθες υπηρεσιακές μονάδες: Οικονομικές Μελέτες, Πληροφοριακά Συστήματα.