Σε συνέχεια της απόφασης που ελήφθη στις 28 Μαΐου 2008 (βλ. ανακοινωθέν της Ευρωπαϊκής Ένωσης την ίδια ημερομηνία) σχετικά με τη νέα κεντρική ισοτιμία της κορώνας Σλοβακίας έναντι του ευρώ στο πλαίσιο του ΜΣΙ ΙΙ, η Ευρωπαϊκή Κεντρική Τράπεζα και η Národná banka Slovenska καθόρισαν με κοινή συμφωνία τα νέα όρια υποχρεωτικής παρέμβασης για την κορώνα Σλοβακίας στο πλαίσιο του ΜΣΙ ΙΙ. Αυτό έγινε σύμφωνα με το άρθρο 1.2 της συμφωνίας της 16ης Μαρτίου 2006 μεταξύ της Ευρωπαϊκής Κεντρικής Τράπεζας και των εθνικών κεντρικών τραπεζών των κρατών μελών εκτός ζώνης ευρώ για τη θέσπιση των λειτουργικών διαδικασιών του μηχανισμού συναλλαγματικών ισοτιμιών κατά το τρίτο στάδιο της οικονομικής και νομισματικής ένωσης (ΕΕ C 73 της 25.3.2006, σελ. 21), όπως τροποποιήθηκε τελευταία με τη συμφωνία της 21ης Δεκεμβρίου 2006 (ΕΕ C 14 της 20.1.2007, σελ. 6). Οι κεντρικές ισοτιμίες έναντι του ευρώ και τα όρια υποχρεωτικής παρέμβασης που ισχύουν για την κορώνα Δανίας, την κορώνα Εσθονίας, το λατς Λεττονίας και το λίτας Λιθουανίας παραμένουν αμετάβλητα.   Πληροφορίες σχετικά με τους κανόνες και τις διαδικασίες για τον ΜΣΙ ΙΙ διατίθενται (μόνο στην αγγλική γλώσσα) στη διεύθυνση: http://www.ecb.int/press/pr/date/2004/html/pr040628_1.en.html.