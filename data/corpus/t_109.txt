Κατά τη σημερινή του συνεδρίαση, το Διοικητικό Συμβούλιο της ΕΚΤ αποφάσισε ότι το επιτόκιο των πράξεων κύριας αναχρηματοδότησης καθώς και τα επιτόκια της διευκόλυνσης οριακής χρηματοδότησης και της διευκόλυνσης αποδοχής καταθέσεων θα παραμείνουν αμετάβλητα σε 0,00%, 0,25% και -0,40% αντιστοίχως. Σε ό,τι αφορά τα μη συμβατικά μέτρα νομισματικής πολιτικής, αρχίσαμε να αυξάνουμε το ύψος των μηνιαίων αγορών που διενεργούμε στο πλαίσιο του προγράμματος αγοράς περιουσιακών στοιχείων σε 80 δισεκ. ευρώ. Πλέον επικεντρωνόμαστε στην εφαρμογή των πρόσθετων μη συμβατικών μέτρων που αποφασίστηκαν στις 10 Μαρτίου 2016. Περαιτέρω πληροφορίες για τις πτυχές που αφορούν την εφαρμογή του προγράμματος αγοράς ομολόγων του επιχειρηματικού τομέα θα ανακοινωθούν στον δικτυακό τόπο της ΕΚΤ μετά τη συνέντευξη Τύπου. Ο Πρόεδρος της ΕΚΤ θα αναλύσει τις σκέψεις που οδήγησαν στη λήψη αυτών των αποφάσεων στη διάρκεια συνέντευξης Τύπου που θα πραγματοποιηθεί σήμερα στις 14.30 ώρα Κεντρικής Ευρώπης.   Για την ακριβή διατύπωση η οποία έχει συμφωνηθεί από το Διοικητικό Συμβούλιο, συμβουλευθείτε την αγγλική έκδοση.