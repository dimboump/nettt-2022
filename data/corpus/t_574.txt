Το Διοικητικό Συμβούλιο της Ευρωπαϊκής Κεντρικής Τράπεζας υποστηρίζει πλήρως τα μέτρα που ελήφθησαν μετά τις αποτρόπαιες επιθέσεις εναντίον στόχων στις Ηνωμένες Πολιτείες, με σκοπό την εντατικοποίηση των προσπαθειών αποτροπής της χρησιμοποίησης του χρηματοπιστωτικού συστήματος για τη χρηματοδότηση τρομοκρατικών δραστηριοτήτων. Σημειώνει ότι έχει πρωταρχική σημασία το εξαιρετικά ανεπτυγμένο χρηματοπιστωτικό σύστημα, το οποίο εξελίχθηκε περαιτέρω με την εισαγωγή του ευρώ, να μην μπορεί να χρησιμοποιηθεί και να μην χρησιμοποιείται για τη διευκόλυνση εγκληματικών δραστηριοτήτων. Συγκεκριμένα, προκειμένου να διασφαλιστεί ότι διατηρείται πλήρως η εμπιστοσύνη του κοινού στο αδιάβλητο ενός τέτοιου συστήματος, το σύστημα αυτό δεν πρέπει να ωφελεί άτομα και οργανώσεις που συνδέονται με τρομοκρατικές δραστηριότητες. Λόγω της παγκοσμιοποίησης της χρηματοπιστωτικής δραστηριότητας, τα μέτρα που λαμβάνονται κατά της χρησιμοποίησης του χρηματοπιστωτικού συστήματος για τη χρηματοδότηση τρομοκρατικών δραστηριοτήτων θα πρέπει να εφαρμόζονται όσο το δυνατόν ευρύτερα και με ενιαίο τρόπο.  Το Ευρωσύστημα δεσμεύεται να καταβάλει κάθε δυνατή προσπάθεια στο πλαίσιο των εξουσιών του, προκειμένου να συμβάλει στην υιοθέτηση, υλοποίηση και εκτέλεση μέτρων κατά της χρησιμοποίησης του χρηματοπιστωτικού συστήματος για τρομοκρατικές δραστηριότητες. Η προσπάθεια αυτή καταβάλλεται κατόπιν στενής διαβούλευσης με τους άλλους αρμόδιους διεθνείς, ευρωπαϊκούς και εθνικούς οργανισμούς και αρχές.