Η Ευρωπαϊκή Κεντρική Τράπεζα (ΕΚΤ) ανακοινώνει σήμερα την αναπροσαρμογή της κλείδας κατανομής για την εγγραφή στο κεφάλαιό της καθώς και των εισφορών που καταβάλλουν οι εθνικές κεντρικές τράπεζες (ΕθνΚΤ) των κρατών μελών της Ευρωπαϊκής Ένωσης (ΕΕ). Σύμφωνα με το άρθρο 29 του πρωτοκόλλου για το καταστατικό του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας, τα μερίδια συμμετοχής των ΕθνΚΤ στην κλείδα κατανομής για την εγγραφή στο κεφάλαιο της ΕΚΤ σταθμίζονται, σε ίση αναλογία, σύμφωνα με τα μερίδια συμμετοχής των αντίστοιχων κρατών μελών στον συνολικό πληθυσμό και στο ακαθάριστο εγχώριο προϊόν της ΕΕ, όπως κοινοποιούνται στην ΕΚΤ από την Ευρωπαϊκή Επιτροπή. Οι σταθμίσεις αυτές αναπροσαρμόζονται ανά πενταετία ή κάθε φορά που μια χώρα γίνεται μέλος της ΕΕ. Έτσι, η κλείδα κατανομής για την εγγραφή στο κεφάλαιο της ΕΚΤ αναπροσαρμόστηκε σήμερα λόγω της ένταξης της Κροατίας στην ΕΕ και της ενσωμάτωσης της κεντρικής τράπεζας της χώρας, της Hrvatska narodna banka, στο Ευρωπαϊκό Σύστημα Κεντρικών Τραπεζών (ΕΣΚΤ).  Σύμφωνα με το άρθρο 48.3 του καταστατικού, το εγγεγραμμένο κεφάλαιο της ΕΚΤ αυξάνεται αυτομάτως όταν μια χώρα εντάσσεται στην ΕΕ και η αντίστοιχη ΕθνΚΤ γίνεται μέλος του ΕΣΚΤ. Η αύξηση υπολογίζεται με τον πολλαπλασιασμό του ισχύοντος ποσού του εγγεγραμμένου κεφαλαίου (δηλ. 10.760.652.402,58 ευρώ) επί τον λόγο της στάθμισης της νεοεισερχόμενης ΕθνΚΤ προς τις σταθμίσεις των ΕθνΚΤ που είναι ήδη μέλη του ΕΣΚΤ, εντός της διευρυμένης κλείδας κατανομής. Έτσι, σήμερα το εγγεγραμμένο κεφάλαιο της ΕΚΤ αυξήθηκε σε 10.825.007.069,61 ευρώ. Οι ΕθνΚΤ του Ευρωσυστήματος υποχρεούνται να καταβάλουν εξ ολοκλήρου το εγγεγραμμένο τους κεφάλαιο. Οι έντεκα ΕθνΚΤ που δεν συμμετέχουν στη ζώνη του ευρώ (στις οποίες περιλαμβάνεται πλέον και η Hrvatska narodna banka) υποχρεούνται να καταβάλουν ένα μικρό ποσοστό του μεριδίου συμμετοχής τους στο εγγεγραμμένο κεφάλαιο της ΕΚΤ (3,75% από τις 29 Δεκεμβρίου 2010) ως συνεισφορά για την κάλυψη των λειτουργικών εξόδων της ΕΚΤ. Τα νέα μερίδια συμμετοχής των ΕθνΚΤ στην κλείδα κατανομής για την εγγραφή στο κεφάλαιο της ΕΚΤ αναγράφονται παρακάτω. Οι σχετικές αποφάσεις της ΕΚΤ είναι διαθέσιμες στον δικτυακό τόπο της ΕΚΤ και θα δημοσιευθούν προσεχώς στην Επίσημη Εφημερίδα της Ευρωπαϊκής Ένωσης.