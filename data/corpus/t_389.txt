Χθες, 1 Ιανουαρίου 2007, η Σλοβενία εισήγαγε το ευρώ και έγινε το 13ο κράτος μέλος της ΕΕ που έχει υιοθετήσει το ενιαίο νόμισμα και το πρώτο από τα νέα κράτη μέλη που έχει ενταχθεί στην Οικονομική και Νομισματική Ένωση στην Ευρώπη. Η Ευρωπαϊκή Κεντρική Τράπεζα (ΕΚΤ) χαιρετίζει αυτή την περαιτέρω διεύρυνση της ζώνης του ευρώ. Ως αποτέλεσμα της υιοθέτησης του ευρώ από τη Σλοβενία, η Banka Slovenije αποτελεί πλέον πλήρες μέλος του Ευρωσυστήματος και έχει τα ίδια δικαιώματα και τις ίδιες υποχρεώσεις με τις 12 εθνικές κεντρικές τράπεζες των λοιπών κρατών μελών της ΕΕ που έχουν υιοθετήσει το ευρώ. Σύμφωνα με το άρθρο 49 του καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας, η Banka Slovenije έχει καταβάλει το υπόλοιπο της εισφοράς της στο κεφάλαιο της ΕΚΤ. Η Banka Slovenije έχει επίσης μεταβιβάσει στην ΕΚΤ την εισφορά της στα συναλλαγματικά διαθέσιμα της ΕΚΤ. Η ενσωμάτωση των νομισματικών χρηματοπιστωτικών ιδρυμάτων της Σλοβενίας στο τραπεζικό σύστημα της ζώνης του ευρώ την 1η Ιανουαρίου 2007 είχε ήδη ληφθεί υπόψη στη δημοσίευση των αναγκών της ζώνης του ευρώ σε ρευστότητα και στον καθορισμό του ποσού αναφοράς στις 27 και 28 Δεκεμβρίου 2006. Οι Σλοβένοι αντισυμβαλλόμενοι του Ευρωσυστήματος δύνανται να συμμετάσχουν για πρώτη φορά στις πράξεις κύριας αναχρηματοδότησης του Ευρωσυστήματος στις 3 Ιανουαρίου 2007. Ο κατάλογος των νομισματικών χρηματοπιστωτικών ιδρυμάτων που είναι εγκατεστημένα στη Σλοβενία και υπόκεινται στην υποχρέωση τήρησης ελάχιστων αποθεματικών δημοσιεύεται στο δικτυακό τόπο της ΕΚΤ, μαζί με τους καταλόγους των λοιπών κρατών μελών της ΕΕ που έχουν υιοθετήσει το ευρώ. Ο κατάλογος των περιουσιακών στοιχείων που βρίσκονται στη Σλοβενία και γίνονται αποδεκτά ως ασφάλεια για τις πιστοδοτικές πράξεις του Ευρωσυστήματος διατίθεται επίσης στο δικτυακό τόπο της ΕΚΤ.