Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) ενέκρινε σήμερα τους ελεγχθέντες ετήσιους λογαριασμούς της ΕΚΤ για τη χρήση που έληξε στις 31 Δεκεμβρίου 2003. Η ΕΚΤ πραγματοποίησε καθαρή ζημία ύψους 477 εκατομμυρίων ευρώ το 2003, έναντι κέρδους ύψους 1.220 εκατομμυρίων ευρώ το 2002. Η ζημία αυτή οφειλόταν κυρίως στην εξέλιξη των συναλλαγματικών ισοτιμιών η οποία επηρέασε δυσμενώς την αξία –σε ευρώ– των περιουσιακών στοιχείων της ΕΚΤ που είναι εκφρασμένα σε δολάρια ΗΠΑ, αλλά και στη μείωση των επιτοκίων στο εσωτερικό και το εξωτερικό. Οι λογιστικές πολιτικές της ΕΚΤ δίνουν ιδιαίτερη έμφαση στην αρχή της συντηρητικότητας. Σύμφωνα με την αρχή αυτή, οι μη πραγματοποιηθείσες ζημίες από τις διακυμάνσεις των συναλλαγματικών ισοτιμιών και των τιμών της αγοράς όσον αφορά τα συναλλαγματικά διαθέσιμα και το χρυσό που κατέχει η ΕΚΤ αντιμετωπίζονται ως πραγματοποιηθείσες και μεταφέρονται στα αποτελέσματα χρήσεως στο τέλος του έτους. Ωστόσο, τα μη πραγματοποιηθέντα κέρδη από τις διακυμάνσεις των συναλλαγματικών ισοτιμιών και των τιμών της αγοράς όσον αφορά τα συναλλαγματικά διαθέσιμα και το χρυσό που κατέχει η ΕΚΤ δεν αναγνωρίζονται ως κέρδη, αλλά μεταφέρονται απευθείας σε λογαριασμούς αναπροσαρμογής. Το 2003 η ανατίμηση του ευρώ είχε ως αποτέλεσμα να σημειωθεί καθαρή μη πραγματοποιηθείσα ζημία από συναλλαγματικές διαφορές ύψους σχεδόν 4 δισεκατομμυρίων ευρώ, έπειτα από την κατανάλωση των υπολοίπων λογαριασμών αναπροσαρμογής που ανέρχονταν σε 1,7 δισεκατομμύρια ευρώ περίπου στο τέλος του 2002. Η ζημία αυτή καλύφθηκε εν μέρει από την αποδέσμευση ολόκληρης της γενικής πρόβλεψης ύψους 2,6 δισεκατομμυρίων ευρώ που είχε σχηματιστεί παλαιότερα για την κάλυψη συναλλαγματικών κινδύνων και κινδύνων επιτοκίου. Τα τακτικά έσοδα της ΕΚΤ προέρχονται κυρίως από την επένδυση των συναλλαγματικών διαθεσίμων και του καταβεβλημένου κεφαλαίου της το οποίο ανέρχεται σε 4,1 δισεκατομμύρια ευρώ, καθώς και –από την αρχή του 2002 και μετά– από πιστωτικούς τόκους επί του μεριδίου της (8%) στα κυκλοφορούντα τραπεζογραμμάτια ευρώ. Το 2003 οι πιστωτικοί τόκοι επηρεάστηκαν δυσμενώς από τα χαμηλά επιτόκια επί των περιουσιακών στοιχείων σε εγχώριο και ξένο νόμισμα. Η ΕΚΤ κατέβαλε τόκους ύψους 808 εκατομμυρίων ευρώ στις εθνικές κεντρικές τράπεζες (ΕθνΚΤ) επί των απαιτήσεών τους σε σχέση με τα συναλλαγματικά διαθέσιμα που μεταβίβασαν στην ΕΚΤ. Οι συνολικοί καθαροί πιστωτικοί τόκοι της ΕΚΤ από όλες τις πηγές ανήλθαν σε 715 εκατομμύρια ευρώ –συμπεριλαμβανομένων 698 εκατομμυρίων ευρώ επί του μεριδίου της στην έκδοση τραπεζογραμματίων ευρώ– έναντι 995 εκατομμυρίων ευρώ το 2002. Επομένως, οι καθαροί πιστωτικοί τόκοι, εκτός των πιστωτικών τόκων επί των τραπεζογραμματίων ευρώ, μειώθηκαν σε 17 εκατομμύρια ευρώ, από 268 εκατομμύρια ευρώ το 2002. Οι διοικητικές δαπάνες της ΕΚΤ που αφορούν μισθούς και συναφή έξοδα, τη μίσθωση κτιρίων, καθώς και αγαθά και υπηρεσίες, ανήλθαν σε 286 εκατομμύρια ευρώ. Συγκριτικά, οι δαπάνες το 2002 ανέρχονταν συνολικά σε 372 εκατομμύρια ευρώ, αλλά περιλάμβαναν έξοδα ύψους 118 εκατομμυρίων ευρώ αναφορικά με την κεντρική χρηματοδότηση για τη δημιουργία στρατηγικού αποθέματος τραπεζογραμματίων του Ευρωσυστήματος. Οι αποσβέσεις πάγιων στοιχείων ενεργητικού ανήλθαν σε 30 εκατομμύρια ευρώ. Στο τέλος του 2003, η ΕΚΤ απασχολούσε 1.213 υπαλλήλους (εκ των οποίων οι 84 κατείχαν διευθυντικές θέσεις) έναντι 1.105 στο τέλος του 2002. Κατά τη συνεδρίαση που πραγματοποίησε στις 18 Μαρτίου 2004, το Διοικητικό Συμβούλιο αποφάσισε να καλύψει την καθαρή ζημία της ΕΚΤ ύψους 477 εκατομμυρίων ευρώ από το γενικό αποθεματικό. Οι ετήσιοι λογαριασμοί θα δημοσιευθούν επίσης στην Ετήσια Έκθεση της ΕΚΤ στις 27 Απριλίου 2004.  Σημείωμα για τον συντάκτη