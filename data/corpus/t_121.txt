Έργο τέχνης του Ιταλού καλλιτέχνη Giuseppe Penone θα κοσμεί από τις 4 Σεπτεμβρίου 2015 την ΕΚΤ   Το έργο «Βαρύτητα και Ανάπτυξη» (Gravity and Growth) είναι ένα δέντρο ύψους άνω των 17 μέτρων, κυρίως από χαλκό και γρανίτη   Ένα από τα τρία έργα που επελέγησαν από την κριτική επιτροπή του διεθνούς διαγωνισμού που προκηρύχθηκε το 2014   Ένα γλυπτό του Giuseppe Penone, ενός από τους κύριους εκπροσώπους του κινήματος της «Arte Povera», θα εκτίθεται έξω από την κύρια είσοδο του κεντρικού κτιρίου της Ευρωπαϊκής Κεντρικής Τράπεζας (ΕΚΤ) από τις 4 Σεπτεμβρίου 2015. Το έργο τιτλοφορείται «Βαρύτητα και Ανάπτυξη» και έχει ύψος 17,5 μέτρα. Πρόκειται για ένα δέντρο φτιαγμένο από χαλκό και γρανίτη με ένα σύμπλεγμα επιχρυσωμένων φύλλων.     «Το δέντρο του Giuseppe Penone αποπνέει μια αίσθηση σταθερότητας και ανάπτυξης και είναι ριζωμένο στις ανθρωπιστικές αξίες της Ευρώπης με τον πιο όμορφο τρόπο», δήλωσε ο Benoît Cœuré, μέλος της Εκτελεστικής Επιτροπής της ΕΚΤ και πρόεδρος της κριτικής επιτροπής που επέλεξε το έργο. Το 2014 η ΕΚΤ προκήρυξε διεθνή καλλιτεχνικό διαγωνισμό για τρία έργα που θα τοποθετηθούν σε διαφορετικά σημεία στο νέο κεντρικό της κτίριο. Στον διαγωνισμό κλήθηκαν να συμμετάσχουν 59 καλλιτέχνες από 28 χώρες της ΕΕ. Ο συνολικός προϋπολογισμός του διαγωνισμού ανήλθε σε 1,25 εκατ. ευρώ. Τα έργα που επελέγησαν τελικά ως «αντιπροσωπευτικά των καλύτερων έργων που έχει να επιδείξει η ευρωπαϊκή τέχνη» ήταν τα εξής: ένα γλυπτό του Βούλγαρου καλλιτέχνη Nedko Solakov, μια εγκατάσταση του Βρετανού καλλιτέχνη Liam Gillick και το δέντρο του Giuseppe Penone. Τα δύο πρώτα έργα θα τοποθετηθούν στο εσωτερικό του κεντρικού κτιρίου. Το δέντρο του Penone θα τοποθετηθεί στη θέση που του αρμόζει έξω από το κτίριο. Για περισσότερες πληροφορίες μπορείτε να απευθύνεστε στην Alexandrine Bouilhet, τηλ.: +49 69 1344 8949. Σημείωμα: Τα αποκαλυπτήρια των τριών έργων προγραμματίζεται να γίνουν από τον Πρόεδρο της ΕΚΤ, Mario Draghi, στις 6 Οκτωβρίου 2015.