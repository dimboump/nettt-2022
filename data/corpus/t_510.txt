Στις 10 Ιουλίου 2003 το Ευρωπαϊκό Δικαστήριο (ΕΔ) εξέδωσε την απόφασή του για την υπόθεση C-11/00 Επιτροπή των Ευρωπαϊκών Κοινοτήτων κατά της Ευρωπαϊκής Κεντρικής Τράπεζας με αντικείμενο την αίτηση της Επιτροπής για ακύρωση της απόφασης 1999/726/ΕΚ της ΕΚΤ της 7ης Οκτωβρίου 1999 σχετικά με την πρόληψη της απάτης (ΕΚΤ/1999/5).  Η ΕΚΤ τονίζει ότι ανέκαθεν υπήρχε πλήρης συμφωνία μεταξύ της Επιτροπής και της ΕΚΤ όσον αφορά την ανάγκη καταπολέμησης της απάτης και των άλλων παράνομων δραστηριοτήτων εντός της Κοινότητας. Η ΕΚΤ αποδίδει ιδιαίτερη σημασία στις προσπάθειες για την καταπολέμηση της απάτης. Σε αυτό ακριβώς το πλαίσιο η ΕΚΤ δημιούργησε, με την απόφαση που εξέδωσε στις 7 Οκτωβρίου 1999, ένα πλήρες πρόγραμμα κατά της απάτης υπό την εποπτεία μιας ανεξάρτητης επιτροπής με στόχο την πρόληψη και τον εντοπισμό της απάτης και των άλλων παράνομων δραστηριοτήτων που θίγουν τα οικονομικά συμφέροντα της ΕΚΤ. Το πρόγραμμα αυτό αντανακλούσε το καθεστώς που θεσπίστηκε βάσει του ευρωπαϊκού κανονισμού σχετικά με τις έρευνες που πραγματοποιούνται από την Ευρωπαϊκή Υπηρεσία Καταπολέμησης της Απάτης (OLAF). Η ΕΚΤ συμφωνεί με την κρίση του ΕΔ ότι ο εν λόγω κανονισμός ισχύει και για την ΕΚΤ και ότι, κατά συνέπεια, η προστασία των οικονομικών συμφερόντων της ΕΚΤ από την απάτη και τις άλλες παράνομες δραστηριότητες πρέπει να παρέχεται σε αυτό το ευρύτερο ευρωπαϊκό πλαίσιο και όχι ξεχωριστά όπως γινόταν μέχρι σήμερα.  Η ΕΚΤ εκφράζει την ικανοποίησή της για το γεγονός ότι το ΕΔ υπογραμμίζει την ανεξαρτησία της ΕΚΤ δηλώνοντας ότι «οι συντάκτες της Συνθήκης ΕΚ θέλησαν να εξασφαλίσουν ότι η ΕΚΤ θα είναι σε θέση να εκτελέσει με ανεξαρτησία τα καθήκοντα που της αναθέτει η συνθήκη αυτή». Συνεπώς, η εφαρμογή του ευρωπαϊκού κανονισμού σχετικά με τις έρευνες που πραγματοποιούνται από την Ευρωπαϊκή Υπηρεσία Καταπολέμησης της Απάτης δεν θα πρέπει να παρακωλύει την ανεξάρτητη εκτέλεση των καθηκόντων της ΕΚΤ.  Σε πλήρη συμμόρφωση με την απόφαση του ΕΔ, η ΕΚΤ θα προβεί στις απαραίτητες ενέργειες για την προσαρμογή των εσωτερικών της κανόνων και διαδικασιών στο νομικό πλαίσιο που ορίζεται στην απόφαση του ΕΔ, και θα λάβει τα απαραίτητα μέτρα για την εξασφάλιση στενής συνεργασίας με την Ευρωπαϊκή Υπηρεσία Καταπολέμησης της Απάτης στον αγώνα κατά της απάτης.  Στο πλαίσιο αυτό, η ΕΚΤ εκφράζει την ικανοποίησή της για το γεγονός ότι το ΕΔ τόνισε ότι «δεν αποκλείεται ενδεχόμενες ιδιαιτερότητες αναγόμενες στην εκτέλεση των καθηκόντων της ΕΚΤ να ληφθούν ενδεχομένως υπόψη από την τελευταία» κατά τη θέσπιση των απαραίτητων όρων και διαδικασιών για τη ρύθμιση των δραστηριοτήτων της Ευρωπαϊκής Υπηρεσίας Καταπολέμησης της Απάτης ως προς την ΕΚΤ, καθώς και ότι «η ΕΚΤ θα οφείλει να αποδείξει την ανάγκη των περιορισμών που θα προβλέψει προς τούτο». Η ΕΚΤ επισημαίνει ότι το ΕΔ αναγνώρισε ότι ορισμένες κατηγορίες ευαίσθητων πληροφοριών σχετικά με τις δραστηριότητες της ΕΚΤ πρέπει να διέπονται από την αρχή της εμπιστευτικότητας, ώστε να μην διακυβεύονται τα καθήκοντα που της έχουν ανατεθεί βάσει της Συνθήκης ΕΚ.