EMBARGOΑπαγόρευση δημοσίευσης πριν από τις 10.00 ώρα Κεντρικής Ευρώπης της Παρασκευής 19 Δεκεμβρίου 2014      Το Ευρωσύστημα θα παρουσιάσει επίσημα το νέο τραπεζογραμμάτιο των 20 ευρώ της σειράς «Ευρώπη» στις 24 Φεβρουαρίου 2015. Στο νέο τραπεζογραμμάτιο έχουν ενσωματωθεί βελτιωμένα χαρακτηριστικά ασφαλείας. Το Ευρωσύστημα θα εξακολουθήσει να στηρίζει τους κατασκευαστές και προμηθευτές εξοπλισμού επεξεργασίας τραπεζογραμματίων στην προσπάθεια προσαρμογής των μηχανημάτων και των συσκευών τους.  Το νέο τραπεζογραμμάτιο των 20 ευρώ είναι το τρίτο τραπεζογραμμάτιο της σειράς «Ευρώπη», μετά τα τραπεζογραμμάτια των 5 και των 10 ευρώ, που πρόκειται να τεθεί σε κυκλοφορία. Η ΕΚΤ και οι εθνικές κεντρικές τράπεζες της ζώνης του ευρώ –δηλ. το Ευρωσύστημα– θα παρουσιάσουν επίσημα το νέο τραπεζογραμμάτιο και θα ανακοινώσουν την ακριβή ημερομηνία εισαγωγής του στις 24 Φεβρουαρίου 2015. Η σειρά «Ευρώπη» τίθεται σταδιακά σε κυκλοφορία με σκοπό την περαιτέρω βελτίωση της ακεραιότητας των τραπεζογραμματίων ευρώ και το συνεχές προβάδισμα έναντι των παραχαρακτών. Το Ευρωσύστημα λαμβάνει σειρά μέτρων για να στηρίξει τους κατασκευαστές, προμηθευτές και ιδιοκτήτες εξοπλισμού επεξεργασίας τραπεζογραμματίων:  Θα θέσει το νέο τραπεζογραμμάτιο στη διάθεσή τους στις εγκαταστάσεις των εθνικών κεντρικών τραπεζών της ζώνης του ευρώ, πολύ πριν από τη θέση του σε κυκλοφορία, ούτως ώστε να μπορούν να πραγματοποιήσουν δοκιμές και να προσαρμόσουν τον εξοπλισμό τους. Μετά την επίσημη παρουσίασή του, το νέο τραπεζογραμμάτιο των 20 ευρώ θα μπορεί να υπόκειται σε δοκιμές και εκτός των εγκαταστάσεων των εθνικών κεντρικών τραπεζών. Θα διοργανώσει διάφορες εκδηλώσεις και δραστηριότητες με σκοπό την προετοιμασία για την έκδοση του νέου τραπεζογραμματίου των 20 ευρώ. Η πρώτη από αυτές τις εκδηλώσεις θα είναι ένα σεμινάριο του Ευρωσυστήματος για ενδιαφερόμενους φορείς το οποίο θα πραγματοποιηθεί στην Banca d' Italia, στη Ρώμη, στις 6 Φεβρουαρίου 2015. Θα παρέχει ένα φάσμα επικοινωνιακών εργαλείων και ενημερωτικού υλικού που θα τους διευκολύνει να προετοιμαστούν για την εισαγωγή του νέου τραπεζογραμματίου.  «Η ΕΚΤ και οι εθνικές κεντρικές τράπεζες της ζώνης του ευρώ προσβλέπουν, και πάλι, σε στενή συνεργασία με τους κατασκευαστές, προμηθευτές, χειριστές και ιδιοκτήτες εξοπλισμού επεξεργασίας τραπεζογραμματίων. Σε τελική ανάλυση, αυτοί είναι υπεύθυνοι να προετοιμάσουν τα μηχανήματα και τις συσκευές προκειμένου να δέχονται αυτό το νέο τραπεζογραμμάτιο πριν από τη θέση του σε κυκλοφορία», δήλωσε ο Yves Mersch, μέλος της Εκτελεστικής Επιτροπής της Ευρωπαϊκής Κεντρικής Τράπεζας. Για περισσότερες πληροφορίες, μπορείτε να απευθύνεστε στον κ. William Lelieveldt, τηλ.: +49 69 1344 7316.