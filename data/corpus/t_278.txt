Η Ευρωπαϊκή Κεντρική Τράπεζα (ΕΚΤ) και οι εθνικές κεντρικές τράπεζες (ΕθνΚΤ) του Ευρωσυστήματος διέθεσαν σήμερα στο κοινό δύο εκπαιδευτικά παιχνίδια με θέμα τις δραστηριότητες της κεντρικής τράπεζας και την οικονομία. Τα παιχνίδια απευθύνονται σε παίκτες ηλικίας κυρίως 18-25 ετών οι οποίοι, μέσω αυτοδιδασκαλίας και με απλό τρόπο, μαθαίνουν για τη νομισματική πολιτική και τις επιδράσεις του πληθωρισμού στην κοινωνία. Ο Πρόεδρος της ΕΚΤ, κ. Jean-Claude Trichet, παρουσίασε σήμερα επισήμως τα παιχνίδια αυτά στη διάρκεια εκδήλωσης στην οποία τελειόφοιτοι της δευτεροβάθμιας εκπαίδευσης είχαν την ευκαιρία να τα δοκιμάσουν. Στο παιχνίδι "€conomia – Το παιχνίδι της νομισματικής πολιτικής", οι παίκτες καλούνται κάθε τρίμηνο να λάβουν αποφάσεις όσον αφορά το επιτόκιο, με σκοπό να διατηρήσουν τον πληθωρισμό χαμηλό, λίγο κάτω από το 2%, για μια περίοδο οκτώ ετών. Τους παίκτες βοηθούν μια ομάδα συμβούλων, μια σειρά οικονομικών δεικτών, καθώς και πρωτοσέλιδα του Τύπου. Το παιχνίδι γίνεται ολοένα πιο απαιτητικό, καθώς οι παίκτες καλούνται να αντιμετωπίσουν απρόσμενα γεγονότα (π.χ. μια πετρελαϊκή κρίση) τα οποία επηρεάζουν τον πληθωρισμό και την οικονομία. Το παιχνίδι εξηγεί, με απλουστευμένο τρόπο, πώς λειτουργεί η νομισματική πολιτική. Δεν απηχεί απαραίτητα τις απόψεις της ΕΚΤ ή οποιασδήποτε άλλης κεντρικής τράπεζας της ζώνης του ευρώ.  Στο παιχνίδι "Inflation Island" οι παίκτες μαθαίνουν για τα οφέλη της σταθερότητας των τιμών και τις δυσμενείς επιδράσεις του αποπληθωρισμού, του υψηλού πληθωρισμού και του υπερπληθωρισμού. Με την επιλογή "Εξερεύνησε το νησί", έχουν τη δυνατότητα να παρατηρήσουν πώς μεταβάλλεται η κατάσταση της οικονομίας και η συμπεριφορά των κατοίκων στις διάφορες περιοχές του νησιού. Με την επιλογή "Έλεγξε τις γνώσεις σου", οι παίκτες προσπαθούν να αντιστοιχίσουν τις δηλώσεις των κατοίκων της κάθε περιοχής με τις διάφορες μορφές πληθωρισμού. Στην ενότητα "Σινεμά" προβάλλονται ορισμένα πραγματικά παραδείγματα πληθωρισμού και αποπληθωρισμού. Τα παιχνίδια είναι διαθέσιμα σε 22 επίσημες γλώσσες της Ευρωπαϊκής Ένωσης από τον δικτυακό τόπο της ΕΚΤ, στην ενότητα "Εκπαιδευτικό υλικό" (http://www.ecb.europa.eu/education), καθώς και από τους δικτυακούς τόπους των ΕθνΚΤ του Ευρωσυστήματος.