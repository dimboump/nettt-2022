Το πρώτο εξάμηνο του 2004 αποσύρθηκαν από την κυκλοφορία 307.223 πλαστά τραπεζογραμμάτια ευρώ συνολικά. Η ποσότητα αυτή είναι ανάλογη με την ποσότητα πλαστών τραπεζογραμματίων που εντοπίστηκαν το δεύτερο εξάμηνο 2003 (σχεδόν 312.000).  Στον ακόλουθο πίνακα παρουσιάζονται αναλυτικά τα πλαστά τραπεζογραμμάτια κατά ονομαστική αξία:    Τα στοιχεία αυτά θα πρέπει να εξετάζονται σε σχέση με τον αριθμό των γνήσιων τραπεζογραμματίων σε κυκλοφορία (εννέα δισεκατομμύρια περίπου). Η σύγκριση στοιχείων μεταξύ πλαστών τραπεζογραμματίων ευρώ και άλλων πλαστών νομισμάτων μπορεί να είναι παραπλανητική, καθώς τα άλλα νομίσματα διαφέρουν (ή διέφεραν) ως προς την ονομαστική αξία, τις συνθήκες κυκλοφορίας και την ποσότητά τους. Η διενέργεια ιστορικής σύγκρισης έχει πολύ μεγαλύτερη σημασία, δεδομένου ότι τα τραπεζογραμμάτια ευρώ βρίσκονται ήδη σε κυκλοφορία πλέον των δύο ετών. Οι πολίτες μπορούν να είναι βέβαιοι για την ποιότητα των τραπεζογραμματίων ευρώ και των χαρακτηριστικών ασφαλείας τους. Ωστόσο, η ΕΚΤ συνιστά στους πολίτες να έχουν πάντα στο νου τους ότι είναι πιθανό να λάβουν πλαστά τραπεζογραμμάτια. Είναι εύκολο να διακρίνει κανείς, στην πλειονότητα των περιπτώσεων, τα πλαστά τραπεζογραμμάτια ευρώ από τα γνήσια, εφαρμόζοντας τους τρεις ελέγχους που περιγράφονται στο ενημερωτικό υλικό του Ευρωσυστήματος (οπτικός έλεγχος, έλεγχος με την αφή, εξέταση υπό γωνία)[1]. Ακόμη και τα τελειότερα πλαστά τραπεζογραμμάτια μπορούν να εντοπιστούν εάν εφαρμοστούν προσεκτικά οι έλεγχοι αυτοί. Σε περίπτωση αμφιβολίας, τα ύποπτα τραπεζογραμμάτια θα πρέπει να συγκριθούν με ένα αποδεδειγμένα γνήσιο τραπεζογραμμάτιο.  Το Ευρωσύστημα συνεργάζεται πολύ στενά με την Europol, την Interpol, την Ευρωπαϊκή Επιτροπή και τις εθνικές αστυνομικές δυνάμεις για την καταπολέμηση της παραχάραξης. Οποιοσδήποτε λάβει πλαστό τραπεζογραμμάτιο θα πρέπει να το προσκομίσει στην αστυνομία δίνοντας όσο το δυνατόν περισσότερες πληροφορίες για τις συνθήκες απόκτησής του.