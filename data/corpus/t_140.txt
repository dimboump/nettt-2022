EMBARGOΑπαγόρευση δημοσίευσης πριν από τις 0.00 ώρα Κεντρικής Ευρώπης της Πέμπτης 1 Ιανουαρίου 2015      Η Λιθουανία αρχίζει να χρησιμοποιεί το ευρώ.  Η Lietuvos bankas γίνεται μέλος του Ευρωσυστήματος.  Η Λιθουανία εντάσσεται επίσης στην τραπεζική εποπτεία της ΕΚΤ στο πλαίσιο του Ενιαίου Εποπτικού Μηχανισμού.  Το ευρώ τέθηκε σήμερα σε κυκλοφορία στη Λιθουανία και έτσι ο αριθμός των κρατών μελών της Ευρωπαϊκής Ένωσης (ΕΕ) που χρησιμοποιούν το ενιαίο ευρωπαϊκό νόμισμα αυξήθηκε σε 19, όπως ανακοίνωσε η Ευρωπαϊκή Κεντρική Τράπεζα (ΕΚΤ).  «Εκ μέρους του Διοικητικού Συμβουλίου της Ευρωπαϊκής Κεντρικής Τράπεζας χαιρετίζω την περαιτέρω διεύρυνση της ζώνης του ευρώ. Η Λιθουανία έλαβε έκτακτα μέτρα σε δύσκολες εποχές για να επιτύχει τον στόχο της να υιοθετήσει το ενιαίο νόμισμα», δήλωσε ο Πρόεδρος της ΕΚΤ, Mario Draghi.  Η Lietuvos bankas, η εθνική κεντρική τράπεζα της Λιθουανίας, γίνεται μέλος του Ευρωσυστήματος, του συστήματος κεντρικών τραπεζών της ζώνης του ευρώ, το οποίο περιλαμβάνει την ΕΚΤ και 19 εθνικές κεντρικές τράπεζες. Η Λιθουανία εντάσσεται επίσης στον Ενιαίο Εποπτικό Μηχανισμό, στο πλαίσιο του οποίου οι μεγαλύτερες τράπεζες εποπτεύονται από την ΕΚΤ. Τρεις λιθουανικές τράπεζες (SEB bankas, Swedbank και DNB) τίθενται υπό την άμεση εποπτεία της ΕΚΤ. Οι τράπεζες αυτές έχουν υποβληθεί ήδη στη συνολική αξιολόγηση, τον έλεγχο της οικονομικής ευρωστίας 130 τραπεζών στη ζώνη του ευρώ.  Η Lietuvos bankas κατέβαλε το υπόλοιπο της εισφοράς της στο κεφάλαιο της ΕΚΤ και μεταβίβασε στην ΕΚΤ τα απαιτούμενα συναλλαγματικά διαθέσιμα. Η ενσωμάτωση των νομισματικών χρηματοπιστωτικών ιδρυμάτων (ΝΧΙ) της Λιθουανίας στο τραπεζικό σύστημα της ζώνης του ευρώ την 1η Ιανουαρίου 2015 είχε ήδη ληφθεί υπόψη κατά τη δημοσίευση των αναγκών της ζώνης του ευρώ σε ρευστότητα και κατά τον καθορισμό του ποσού αναφοράς στις 30 Δεκεμβρίου 2014. Οι αντισυμβαλλόμενοι του Ευρωσυστήματος από τη Λιθουανία θα μπορούν να συμμετέχουν σε πράξεις ανοικτής αγοράς της ΕΚΤ που θα ανακοινώνονται μετά την 1η Ιανουαρίου 2014.  Προσεχώς θα δημοσιευθεί στον δικτυακό τόπο της ΕΚΤ κατάλογος των τραπεζών και των λοιπών ΝΧΙ που είναι εγκατεστημένα στη Λιθουανία και υπόκεινται στην υποχρέωση τήρησης ελάχιστων αποθεματικών, μαζί με τους καταλόγους των ΝΧΙ τα οποία είναι εγκατεστημένα σε άλλα κράτη μέλη της ΕΕ που έχουν υιοθετήσει το ευρώ. Επίσης, για την εφαρμογή της υποχρέωσης τήρησης ελάχιστων αποθεματικών στα λιθουανικά ΝΧΙ έχει προβλεφθεί μεταβατική περίοδος τήρησης από την 1η έως τις 27 Ιανουαρίου 2015. Τα περιουσιακά στοιχεία που βρίσκονται στη Λιθουανία και γίνονται αποδεκτά ως ασφάλεια για τις πιστοδοτικές πράξεις του Ευρωσυστήματος θα προστεθούν επίσης στον κατάλογο των αποδεκτών εμπορεύσιμων περιουσιακών στοιχείων της ζώνης του ευρώ, ο οποίος είναι διαθέσιμος στον δικτυακό τόπο της ΕΚΤ. Η ένταξη της Λιθουανίας στη ζώνη του ευρώ ως δέκατου ένατου μέλους της σημαίνει επίσης ότι από σήμερα τίθεται σε λειτουργία το νέο σύστημα εκ περιτροπής άσκησης των δικαιωμάτων ψήφου στο Διοικητικό Συμβούλιο της ΕΚΤ. Στον δικτυακό τόπο της ΕΚΤ παρέχονται διευκρινίσεις σχετικά με αυτό το σύστημα καθώς και ένα ημερολόγιο που δείχνει πώς θα γίνει η εκ περιτροπής άσκηση των δικαιωμάτων ψήφου το 2015 και το 2016. Για περισσότερες πληροφορίες μπορείτε να απευθύνεστε στην κ. Eszter Miltényi-Torstensson, τηλ.: +49 171 769 5305.