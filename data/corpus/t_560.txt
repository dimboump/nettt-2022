Ο «κατάλογος των νομισματικών χρηματοπιστωτικών ιδρυμάτων και των ιδρυμάτων που υπόκεινται στην υποχρέωση διατήρησης ελάχιστων αποθεματικών» («κατάλογος των ΝΧΙ») δημοσιεύεται από την Ευρωπαϊκή Κεντρική Τράπεζα (ΕΚΤ) σύμφωνα με το άρθρο 3.2 του κανονισμού της Ευρωπαϊκής Κεντρικής Τράπεζας της 1ης Δεκεμβρίου 1998 σχετικά με τον ενοποιημένο ισολογισμό του τομέα των νομισματικών χρηματοπιστωτικών ιδρυμάτων (ΕΚΤ/1998/16)[[1]], όπως έχει τροποποιηθεί, και το άρθρο 2.3 του κανονισμού της Ευρωπαϊκής Κεντρικής Τράπεζας της 1ης Δεκεμβρίου 1998 σχετικά με την εφαρμογή υποχρεωτικών ελάχιστων αποθεματικών (ΕΚΤ/1998/15), όπως έχει τροποποιηθεί.  Η παρούσα δημοσίευση αφορά τον τομέα των νομισματικών χρηματοπιστωτικών ιδρυμάτων (τομέα ΝΧΙ), βάσει των στοιχείων τέλους Δεκεμβρίου 2001. Ο κατάλογος των ΝΧΙ δημοσιεύεται στις αρχές κάθε ημερολογιακού έτους. Η παρούσα έκδοση είναι η πέμπτη κατά σειρά.  Με τον κατάλογο των ΝΧΙ διευκολύνεται η κατάρτιση μιας ολοκληρωμένης και συνεπούς λογιστικής κατάστασης του τομέα δημιουργίας χρήματος στη ζώνη του ευρώ και διασφαλίζεται η μέγιστη δυνατή πληρότητα, ακρίβεια και ομοιογένεια των πληροφοριών σχετικά με τον πληθυσμό παροχής στατιστικών στοιχείων. Ο κατάλογος των ιδρυμάτων που υπόκεινται στην υποχρέωση διατήρησης ελάχιστων αποθεματικών βασίζεται στο άρθρο 19.1 του καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας, το οποίο εξουσιοδοτεί την ΕΚΤ να απαιτεί από τα πιστωτικά ιδρύματα που είναι εγκατεστημένα στη ζώνη του ευρώ τη διατήρηση ελάχιστων αποθεματικών στα πλαίσια των στόχων της νομισματικής πολιτικής.  Για πρώτη φορά, η παρούσα έκδοση διατίθεται στην ενότητα «Publications» (Δημοσιεύσεις), τμήμα «MFIs and assets» (ΝΧΙ και αποδεκτοί τίτλοι) της ιστοσελίδας της ΕΚΤ (http://www.ecb.europa.eu).  Η ενημερωμένη έκδοση του καταλόγου των ΝΧΙ μαζί με μηνιαίες αναθεωρήσεις δημοσιεύεται επίσης την τελευταία εργάσιμη ημέρα κάθε ημερολογιακού μήνα στο τμήμα «MFIs and assets» της ιστοσελίδας της ΕΚΤ.  Αντίγραφο σε έντυπη μορφή της τελευταίας έκδοσης του καταλόγου των ΝΧΙ μπορείτε να προμηθευτείτε από όλες τις εθνικές κεντρικές τράπεζες της ΕΕ.