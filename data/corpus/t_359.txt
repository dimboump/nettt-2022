Οι «ΜΕΡΕΣ ΠΟΛΙΤΙΣΜΟΥ» της ΕΚΤ για το 2007 ολοκληρώθηκαν με τον αρμονικό συνδυασμό ποίησης και μουσικής σε μια εκδήλωση που πραγματοποιήθηκε στην Alte Oper, τη συναυλία της Ορχήστρας των Χρωμάτων και της Μαρίας Φαραντούρη, της «φωνής της Ελλάδας». Περίπου 30 εκδηλώσεις και προγράμματα παρουσιάστηκαν στη Φραγκφούρτη σε συνεργασία με την Τράπεζα της Ελλάδος, χορηγούς και εταίρους με σκοπό να προσφέρουν μια γεύση του σύγχρονου ελληνικού πολιτισμού στους κατοίκους της Φραγκφούρτης, της περιοχής Ρήνου-Main αλλά και σε διεθνείς επισκέπτες.  Το πρόγραμμα τριών εβδομάδων που έληξε χθες περιλάμβανε πολλές εκδηλώσεις τα εισιτήρια των οποίων είχαν εξαντληθεί, όπως συναυλίες κλασικής αλλά και παραδοσιακής ελληνικής μουσικής, σύγχρονες χορευτικές παραστάσεις, λογοτεχνικές βραδιές, κινηματογραφικές ταινίες, παρουσιάσεις αρχαιολογικού ενδιαφέροντος, κ.λπ. Κάθε χρόνο οι εκδηλώσεις στο πλαίσιο του προγράμματος «ΜΕΡΕΣ ΠΟΛΙΤΙΣΜΟΥ» επιχειρούν να εξερευνήσουν έναν άγνωστο χώρο. Η φετινή παράσταση της αρχαίας τραγωδίας «Προμηθεύς Δεσμώτης» στο schauspielfrankfurt, της οποίας τα εισιτήρια είχαν εξαντληθεί αρκετές εβδομάδες πριν, απέδειξε ότι το κοινό επιδοκιμάζει αυτού του είδους τα εγχειρήματα.  Η ΕΚΤ, με προσωπικό από 27 χώρες της Ευρωπαϊκής Ένωσης, γνωρίζει καλά τις αξίες που συνεπάγεται η πολιτισμική πολυμορφία και σκοπός της είναι να επιδείξει στον υπόλοιπο κόσμο, μέσω αυτής της ετήσιας σειράς εκδηλώσεων, την πολυμορφία που την χαρακτηρίζει. Το 2008, με την ευκαιρία της 10ης επετείου από την ίδρυση της ΕΚΤ, οι «ΜΕΡΕΣ ΠΟΛΙΤΙΣΜΟΥ» θα είναι αφιερωμένες και στις 27 χώρες. Οι εκδηλώσεις θα πραγματοποιηθούν από τις 14 Μαΐου έως τις 2 Ιουνίου 2008. Περισσότερες λεπτομέρειες για τις εκδηλώσεις αυτές θα δημοσιευθούν στο δικτυακό τόπο της ΕΚΤ σε εύθετο χρόνο.