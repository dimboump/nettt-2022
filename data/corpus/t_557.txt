Στις 5 Μαρτίου 2002, η Ευρωπαϊκή Κεντρική Τράπεζα (ΕΚΤ) και ο Δήμος της Φραγκφούρτης υπέγραψαν ενώπιον συμβολαιογράφου σύμβαση που αφορά την αγορά από την ΕΚΤ του χώρου όπου στεγάζεται η κεντρική αγορά οπωροκηπευτικών της Φραγκφούρτης, ο οποίος είναι γνωστός ως  Ο Πρόεδρος της Ευρωπαϊκής Κεντρικής Τράπεζας, κ. Willem Ρ. Duisenberg, δήλωσε, στη διάρκεια της συνάντησης των συμβαλλόμενων μερών, ότι με την υπογραφή αυτής της σύμβασης γίνεται πλέον πραγματικότητα η πρόθεση της ΕΚΤ να ανεγείρει τις κεντρικές της εγκαταστάσεις στον εν λόγω χώρο, πρόθεση η οποία πήρε συγκεκριμένη μορφή μετά τη σύναψη της συμφωνίας - πλαισίου περί πολεοδομικού σχεδιασμού τον Ιούλιο του 2001. Έπειτα από προσεκτική και λεπτομερή εξέταση άλλων τοποθεσιών, η ΕΚΤ αποφάσισε ότι ο χώρος που προσέφερε ο Δήμος της Φραγκφούρτης εξασφάλιζε τις καλύτερες προοπτικές για την ανέγερση μόνιμων κεντρικών εγκαταστάσεων σύμφωνα με τις απαιτήσεις και τις προδιαγραφές της ΕΚΤ. Πρόσθεσε, επίσης, ότι ο χώρος όπου στεγάζεται η Großmarkthalle παρέχει στην ΕΚΤ δυνατότητες επέκτασης, αλλά και κάλυψης άλλων μελλοντικών αναγκών.  Η Δήμαρχος, κα Petra Roth, δήλωσε ότι ο Δήμος θα καταβάλει κάθε δυνατή προσπάθεια για να ικανοποιήσει το δικαιολογημένο ενδιαφέρον της ΕΚΤ για τη βελτίωση των συγκοινωνιακών δικτύων και την οικοδομική ανάπτυξη του ανατολικού τμήματος της Φραγκφούρτης. Όσον αφορά τον πολεοδομικό σχεδιασμό, το σχέδιο οικοδόμησης των μόνιμων εγκαταστάσεων της ΕΚΤ θα παράσχει περαιτέρω σημαντικά κίνητρα για τη συνολική ανάπτυξη αυτού του τμήματος της πόλης. Με αυτόν τον τρόπο, θα είναι δυνατό, μακροπρόθεσμα, να αντισταθμιστούν οι ανισότητες μεταξύ του δυτικού και του ανατολικού τμήματος της Φραγκφούρτης και να βελτιωθεί η χρήση της γης και η υποδομή ολόκληρης της πόλης.  Ο χώρος που θα φιλοξενήσει τις νέες εγκαταστάσεις της ΕΚΤ καταλαμβάνει σχεδόν 120.000 τ.μ. και για τη διαμόρφωση του θα προκηρυχθεί από την ΕΚΤ διεθνής διαγωνισμός αρχιτεκτονικού σχεδιασμού και ανάπλασης χώρου το δεύτερο εξάμηνο του 2002. Στόχος του εν λόγω διαγωνισμού θα είναι να εξευρεθεί η καλύτερη δυνατή λύση για την ανάπτυξη του χώρου, η οποία θα αρχίσει το 2004/2005. Παράλληλα, το γραφείο πολεοδομικού σχεδιασμού του Δήμου, σύμφωνα με το διευθυντή του και μέλος του Δημοτικού Συμβουλίου, κ. Edwin Schwarz,ξεκίνησε την εκπόνηση αναπτυξιακού σχεδίου με τίτλο "Sondergebiet Europäische Zentralbank".  Ο K. Schwarz πρόσθεσε ότι με την αγορά του εν λόγω χώρου από την ΕΚΤ το ιστορικό κτήριο Großmarkthalle αποκτά πλέον μια νέα, μακρόχρονη χρήση. Στο νότιο τμήμα του χώρου όπου θα ανεγερθούν οι νέες εγκαταστάσεις της ΕΚΤ θα διαμορφωθεί, κατά μήκος του ποταμού, ένας φαρδύς δρόμος περιπάτου πλάτους 40-50 μέτρων. Και μόνο αυτή η παρέμβαση αρκεί για να ωφελήσει την πόλη, αφού, όπως είπε με ικανοποίηση ο κ. 5οπνν3Γζ, οι κάτοικοι της Φραγκφούρτης θα αποκτήσουν ξανά πρόσβαση σε ένα μεγάλο τμήμα της όχθης του ποταμού. Εξέφρασε, επίσης, την ελπίδα ότι η ΕΚΤ θα επιτρέψει στο κοινό την πρόσβαση σε κάποια τμήματα του χώρου, αν και κατανοεί ότι οι ανάγκες της ΕΚΤ σε θέματα ασφαλείας θα έχουν προτεραιότητα. Επιπλέον, η πρόσβαση στον ποταμό Μάιν θα είναι δυνατή από το πάρκο Ostpark και την περιοχή Ostend μέσω της οδού Holzmannstraße και μέσω προέκτασης της οδού Rückertstraße.  Η Δήμαρχος της Φραγκφούρτης, κα Roth, και ο Πρόεδρος της ΕΚΤ, κ. Duisenberg, τόνισαν ότι και τα δύο μέρη προτίθενται να συνεχίσουν την επιτυχημένη επαγγελματική τους συνεργασία.