Τον Ιούνιο του 2003 η Ευρωπαϊκή Κεντρική Τράπεζα (ΕΚΤ) διενήργησε δημόσια διαβούλευση για να συγκεντρώσει τις απόψεις των συμμετεχόντων στην αγορά σχετικά με τη λήψη μέτρων για τη βελτίωση του πλαισίου του Ευρωσυστήματος που διέπει τη σύσταση ασφαλειών. Μετά τη θετική ανταπόκριση σε αυτή την πρωτοβουλία, το Διοικητικό Συμβούλιο της ΕΚΤ ενέκρινε τη σταδιακή εισαγωγή «Ενιαίου Καταλόγου» στο πλαίσιο του Ευρωσυστήματος που διέπει τη σύσταση ασφαλειών (βλ. το δελτίο Τύπου της 10ης Μαΐου 2004), σε αντικατάσταση του σημερινού συστήματος το οποίο προβλέπει δύο βαθμίδες αποδεκτών περιουσιακών στοιχείων. Η ΕΚΤ επίσης ανακοίνωσε ότι, ως πρώτο βήμα, σκοπεύει να εισαγάγει στο εν λόγω πλαίσιο μια νέα κατηγορία περιουσιακών στοιχείων τα οποία προηγουμένως δεν ήταν αποδεκτά (τα χρεόγραφα σε ευρώ που έχουν εκδοθεί από φορείς εγκατεστημένους στις χώρες της Ομάδας των 10 οι οποίες δεν ανήκουν στον Ευρωπαϊκό Οικονομικό Χώρο). Ως δεύτερο βήμα, το Διοικητικό Συμβούλιο ενέκρινε την ένταξη των τραπεζικών δανείων, από όλες τις χώρες της ζώνης του ευρώ, στον Ενιαίο Κατάλογο. Οι λεπτομέρειες και ο ακριβής χρόνος της έναρξης ισχύος του μέτρου θα γνωστοποιηθούν εν ευθέτω χρόνω μόλις διευθετηθούν τα εκκρεμή ζητήματα εφαρμογής.  Το Διοικητικό Συμβούλιο αποφάσισε επίσης να περιληφθούν στον Ενιαίο Κατάλογο και τα μη εμπορεύσιμα χρεόγραφα που καλύπτονται από ενυπόθηκα στεγαστικά δάνεια. Η κατηγορία αυτή επί του παρόντος περιλαμβάνει μόνο υποσχετικές καλυμμένες με υποθήκη που εκδίδονται στην Ιρλανδία.  Τέλος, το Διοικητικό Συμβούλιο αποφάσισε επίσης ότι οι μετοχές, οι οποίες σήμερα είναι αποδεκτά περιουσιακά στοιχεία της δεύτερης βαθμίδας στην Ισπανία, την Ολλανδία και την Πορτογαλία, δεν θα περιληφθούν στον Ενιαίο Κατάλογο. Κατόπιν τούτου, θα διαγραφούν σταδιακά από τα αποδεκτά περιουσιακά στοιχεία, σύμφωνα με ένα συγκεκριμένο χρονοδιάγραμμα το οποίο θα γνωστοποιηθεί εν ευθέτω χρόνω.