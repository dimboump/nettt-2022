EMBARGOΑπαγόρευση δημοσίευσης πριν από τις 15.30 μ.μ. ώρα Κεντρικής Ευρώπης της Πέμπτης 3 Ιουλίου 2014      Οι συνεδριάσεις του Διοικητικού Συμβουλίου για τη νομισματική πολιτική θα πραγματοποιούνται με συχνότητα έξι εβδομάδων. Η διάρκεια των περιόδων τήρησης ελάχιστων αποθεματικών θα επιμηκυνθεί σε έξι εβδομάδες ώστε να συμβαδίζει με το νέο χρονοδιάγραμμα των συνεδριάσεων. Η ΕΚΤ προτίθεται να δημοσιεύει αναφορές σχετικά με τις συζητήσεις της για τη νομισματική πολιτική από τον Ιανουάριο του 2015.  Η Ευρωπαϊκή Κεντρική Τράπεζα (ΕΚΤ) ανακοινώνει σήμερα ότι οι συνεδριάσεις του Διοικητικού Συμβουλίου που αφορούν αποκλειστικά τη νομισματική πολιτική θα πραγματοποιούνται με νέα συχνότητα έξι εβδομάδων, αρχής γενομένης τον Ιανουάριο του 2015. Οι συνεδριάσεις για τη συζήτηση θεμάτων που δεν άπτονται της νομισματικής πολιτικής θα εξακολουθήσουν να πραγματοποιούνται τουλάχιστον μία φορά τον μήνα. Η διάρκεια των περιόδων τήρησης ελάχιστων αποθεματικών – κατά τις οποίες οι τράπεζες υποχρεούνται να τηρούν κατά μέσο όρο ελάχιστα αποθεματικά στο Ευρωσύστημα – θα επιμηκυνθεί από τέσσερις σε έξι εβδομάδες, ούτως ώστε να συμβαδίζει με τη νέα συχνότητα διεξαγωγής των συνεδριάσεων για τη νομισματική πολιτική. Ταυτόχρονα, η ΕΚΤ ανακοινώνει τη δέσμευσή της να δημοσιεύει τακτικές αναφορές σχετικά με τις συνεδριάσεις του Διοικητικού Συμβουλίου για τη νομισματική πολιτική. Η δημοσίευση των αναφορών, η οποία προβλέπεται να ξεκινήσει με τη συνεδρίαση του Ιανουαρίου του 2015, θα προγραμματίζεται κατά τέτοιο τρόπο ώστε η αναφορά σχετικά με την προηγούμενη συνεδρίαση να δημοσιεύεται πριν από την ημερομηνία διεξαγωγής της επόμενης συνεδρίασης. Το αναθεωρημένο χρονοδιάγραμμα συνεδριάσεων θα οριστικοποιηθεί κατά τη συνεδρίαση του Διοικητικού Συμβουλίου που θα πραγματοποιηθεί στις 16 Ιουλίου 2014 και θα δημοσιευθεί αμέσως μετά στον δικτυακό τόπο της ΕΚΤ. Για περισσότερες πληροφορίες μπορείτε να απευθύνεστε στον κ. Νiels Bünemann, τηλ.: +49 69 1344 6594.