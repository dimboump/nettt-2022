Καθ' όλη τη διάρκεια της τρέχουσας χρηματοπιστωτικής κρίσης, οι κεντρικές τράπεζες συμμετείχαν σε συνεχείς στενές διαβουλεύσεις και συνεργάστηκαν σε πρωτοφανείς κοινές ενέργειες, όπως η παροχή ρευστότητας για τη μείωση των πιέσεων στις χρηματοπιστωτικές αγορές. Οι πληθωριστικές πιέσεις έχουν αρχίσει να μετριάζονται σε ορισμένες χώρες, αντανακλώντας εν μέρει την αισθητή πτώση των τιμών της ενέργειας και άλλων βασικών εμπορευμάτων. Οι προσδοκίες για τον πληθωρισμό μειώνονται και παραμένουν αγκυροβολημένες στη σταθερότητα των τιμών. Η πρόσφατη όξυνση της χρηματοπιστωτικής κρίσης αύξησε τους καθοδικούς κινδύνους για την ανάπτυξη και έτσι μείωσε περαιτέρω τους ανοδικούς κινδύνους για τη σταθερότητα των τιμών. Ως εκ τούτου, δικαιολογείται κάποια χαλάρωση των παγκόσμιων νομισματικών συνθηκών. Αντίστοιχα, η Τράπεζα του Καναδά, η Τράπεζα της Αγγλίας, η Ευρωπαϊκή Κεντρική Τράπεζα (ΕΚΤ), η Federal Reserve, η Sveriges Riksbank και η Εθνική Τράπεζα της Ελβετίας ανακοινώνουν σήμερα μειώσεις στα επιτόκια πολιτικής. Η Τράπεζα της Ιαπωνίας εκφράζει την ισχυρή υποστήριξή της σε αυτές τις δράσεις πολιτικής. Το Διοικητικό Συμβούλιο της ΕΚΤ, μέσω τηλεδιάσκεψης, έλαβε τις ακόλουθες αποφάσεις νομισματικής πολιτικής: Το ελάχιστο επιτόκιο προσφοράς για τις πράξεις κύριας αναχρηματοδότησης του Ευρωσυστήματος θα μειωθεί κατά 50 μονάδες βάσης στο 3,75 %, με ισχύ από την πράξη κύριας αναχρηματοδότησης θα διακανονιστεί στις 15 Οκτωβρίου 2008. Το επιτόκιο της διευκόλυνσης οριακής χρηματοδότησης θα μειωθεί κατά 50 μονάδες βάσης στο 4,75%, με άμεση ισχύ. Το επιτόκιο της διευκόλυνσης καταθέσεων θα μειωθεί κατά 50 μονάδες βάσης στο 2,75 %, με άμεση ισχύ. Στη ζώνη του ευρώ, οι ανοδικοί πληθωριστικοί κίνδυνοι μειώθηκαν πρόσφατα περαιτέρω. Παραμένει επιτακτική η αποφυγή δευτερογενών επιπτώσεων ευρείας βάσης στον καθορισμό των τιμών και των μισθών. Η διατήρηση σταθερών προσδοκιών για τον πληθωρισμό σύμφωνα με τον στόχο μας και η διασφάλιση της σταθερότητας των τιμών μεσοπρόθεσμα θα στηρίξουν τη βιώσιμη ανάπτυξη και την απασχόληση και θα συμβάλουν στη χρηματοπιστωτική σταθερότητα. Πληροφορίες σχετικά με τις ενέργειες των άλλων κεντρικών τραπεζών είναι διαθέσιμες στους ακόλουθους δικτυακούς τόπους: Τράπεζα του Καναδά: www.bank-banque-canada.ca Τράπεζα της Αγγλίας: www.bankofengland.co.uk Federal Reserve Board: http://www .federalreserve.gov Sveriges Riksbank: www.riksbank.com Εθνική Τράπεζα της Ελβετίας: www.snb.ch Τράπεζα της Ιαπωνίας: www.boj.or.jp