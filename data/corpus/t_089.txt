Το τραπεζογραμμάτιο με τα αναβαθμισμένα χαρακτηριστικά ασφαλείας τίθεται σε κυκλοφορία σήμερα.  Το νέο τραπεζογραμμάτιο με την προσωπογραφία της Ευρώπης και τον αριθμό με βαθυπράσινο χρώμα είναι πιο ανθεκτικό έναντι της παραχάραξης.  Σύμφωνα με τα αποτελέσματα έρευνας, τα μετρητά εξακολουθούν να αποτελούν τις περισσότερες φορές τον προτιμώμενο τρόπο πληρωμής στα σημεία πώλησης.   Το νέο τραπεζογραμμάτιο των 50 ευρώ, το τέταρτο της σειράς «Ευρώπη», τίθεται σε κυκλοφορία σήμερα, ανακοίνωσε η Ευρωπαϊκή Κεντρική Τράπεζα (ΕΚΤ).  Τα χαρακτηριστικά ασφαλείας του, τα οποία συνιστούν ένα ακόμη βήμα στην προσπάθεια να καταστούν τα τραπεζογραμμάτια ευρώ ακόμη πιο ανθεκτικά έναντι της παραχάραξης, περιλαμβάνουν ένα παράθυρο με προσωπογραφία προς το επάνω μέρος του ολογράμματος το οποίο γίνεται διαφανές όταν κοιτάζει κανείς το τραπεζογραμμάτιο στο φως. Το παράθυρο αποκαλύπτει μια προσωπογραφία της Ευρώπης, μιας μορφής της ελληνικής μυθολογίας, η οποία είναι ορατή και στις δύο όψεις του τραπεζογραμματίου. Η ίδια προσωπογραφία είναι ορατή και στο υδατογράφημα, κοντά στον αριθμό με βαθυπράσινο χρώμα στον οποίο, όταν το τραπεζογραμμάτιο παρατηρείται υπό γωνία, δημιουργείται μια αίσθηση κίνησης του φωτός από πάνω προς τα κάτω και αντίστροφα. Το τραπεζογραμμάτιο περιλαμβάνει επίσης ανάγλυφη εκτύπωση για άτομα με προβλήματα όρασης. «Ακόμη και στη σημερινή ψηφιακή εποχή, τα μετρητά εξακολουθούν να είναι ουσιώδη για την οικονομία μας», δήλωσε ο Mario Draghi, Πρόεδρος της ΕΚΤ. «Βάσει των αποτελεσμάτων έρευνας σχετικά με τη χρήση μετρητών που διενεργήθηκε για λογαριασμό της ΕΚΤ και θα δημοσιευθεί σύντομα διαπιστώνεται ότι πάνω από τα τρία τέταρτα όλων των πληρωμών σε σημεία πώλησης στη ζώνη του ευρώ γίνονται σε μετρητά. Κάτι παραπάνω δηλαδή από το 50%, αν λάβουμε υπόψη την αξία των συναλλαγών.»  Τα πλήρη αποτελέσματα της έρευνας θα είναι διαθέσιμα το καλοκαίρι του 2017. Το τραπεζογραμμάτιο των 50 ευρώ είναι η ονομαστική αξία των τραπεζογραμματίων ευρώ με την ευρύτερη χρήση. Πάνω από 9 δισεκατομμύρια τραπεζογραμμάτια των 50 ευρώ βρίσκονται σε κυκλοφορία, αντιπροσωπεύοντας 46% του συνόλου των τραπεζογραμματίων ευρώ. Τα τραπεζογραμμάτια των 50 ευρώ της πρώτης σειράς θα εξακολουθήσουν να έχουν ισχύ νόμιμου χρήματος και θα συνεχίσουν να κυκλοφορούν παράλληλα με τα νέα τραπεζογραμμάτια, αλλά σταδιακά θα αποσυρθούν από την κυκλοφορία.  Τα νέα τραπεζογραμμάτια των 100 και των 200 ευρώ θα εκδοθούν στις αρχές του 2019. Για περισσότερες πληροφορίες, μπορείτε να απευθύνεστε στην κα Eszter Miltényi-Torstensson, τηλ.: +49 69 1344 8034. Σημειώσεις: Η έρευνα βασίζεται σε ημερολόγιο που συμπλήρωσαν, σε καθημερινή βάση, 65.281 συμμετέχοντες από τον Οκτώβριο του 2015 έως τον Ιούλιο του 2016. Οι συμμετέχοντες κλήθηκαν να καταγράψουν όλες τις πληρωμές που πραγματοποίησαν σε σημεία πώλησης, όπως σούπερ μάρκετ, καταστήματα διαρκών αγαθών, μπαρ, εστιατόρια και υπαίθριες αγορές. Η έρευνα της ΕΚΤ κάλυψε 17 χώρες. Εθνικές έρευνες με παρόμοια μεθοδολογία διενεργήθηκαν από τις εθνικές κεντρικές τράπεζες στη Γερμανία και στις Κάτω Χώρες.