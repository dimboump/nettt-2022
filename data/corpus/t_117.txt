Το νέο τραπεζογραμμάτιο των 20 ευρώ τίθεται σήμερα σε κυκλοφορία.   Το νέο τραπεζογραμμάτιο είναι καλύτερα προστατευμένο έναντι της παραχάραξης.   Το Ευρωσύστημα έχει παράσχει υλικό για να διευκολυνθεί η προσαρμογή του εξοπλισμού επεξεργασίας τραπεζογραμματίων ώστε να δέχεται το νέο τραπεζογραμμάτιο των 20 ευρώ.   Το νέο τραπεζογραμμάτιο των 20 ευρώ, το τρίτο της σειράς «Ευρώπη», τίθεται σήμερα σε κυκλοφορία. Έχει ανανεωμένη εικόνα με πιο ζωηρά χρώματα και περιλαμβάνει ένα νέο είδος χαρακτηριστικού ασφαλείας: ένα παράθυρο με προσωπογραφία στο πάνω μέρος της λωρίδας ελάσματος που γίνεται διαφανές όταν το τραπεζογραμμάτιο παρατηρείται στο φως. Το παράθυρο αποκαλύπτει μια προσωπογραφία της Ευρώπης, μιας μορφής της ελληνικής μυθολογίας, η οποία είναι ορατή και στις δύο όψεις του τραπεζογραμματίου. Η ίδια προσωπογραφία είναι ορατή και στο υδατογράφημα, κοντά στον αριθμό με βαθυπράσινο χρώμα στον οποίο, όταν το τραπεζογραμμάτιο παρατηρείται υπό γωνία, δημιουργείται μια αίσθηση κίνησης του φωτός από πάνω προς τα κάτω και αντίστροφα – ακριβώς όπως και στα τραπεζογραμμάτια των 5 και 10 ευρώ της σειράς «Ευρώπη». Ένα βίντεο με τίτλο «Ανακαλύψτε το νέο τραπεζογραμμάτιο των 20 ευρώ», διαθέσιμο στον δικτυακό τόπο http://www.nea-trapezogrammatia-euro.eu σε 23 γλώσσες της Ευρωπαϊκής Ένωσης, παρέχει περισσότερες πληροφορίες για το νέο τραπεζογραμμάτιο και τους τρόπους επαλήθευσης της γνησιότητάς του. Στον ίδιο δικτυακό τόπο παρέχονται και άλλα βίντεο σχετικά με τα τραπεζογραμμάτια και τα κέρματα ευρώ, καθώς και άλλο εκπαιδευτικό υλικό σχετικά με τα τραπεζογραμμάτια, όπως το «Euro Cash Academy». Τα τραπεζογραμμάτια των 20 ευρώ της πρώτης σειράς θα εξακολουθήσουν να έχουν ισχύ νόμιμου χρήματος, θα κυκλοφορούν παράλληλα με τα νέα τραπεζογραμμάτια, αλλά θα αποσυρθούν σταδιακά από την κυκλοφορία. Το Ευρωσύστημα υποστήριξε και ενθάρρυνε ενδιαφερόμενους κλάδους στην Ευρώπη, προμηθευτές εξοπλισμού επεξεργασίας τραπεζογραμματίων και άλλους συνεργάτες να προετοιμάσουν και να προσαρμόσουν εγκαίρως τις συσκευές τους ώστε να δέχονται το νέο τραπεζογραμμάτιο. Περίπου το 15% των εμπορικών επιχειρήσεων στη ζώνη του ευρώ χρησιμοποιούν συσκευές εξακρίβωσης της γνησιότητας τραπεζογραμματίων. Σήμερα ξεκινά και ο διαδικτυακός διαγωνισμός «Euro Run» για παιδιά ηλικίας 9 έως 12 ετών που κατοικούν στη ζώνη του ευρώ. Οι συμμετέχοντες στον διαγωνισμό απαντούν σε απλές ερωτήσεις σχετικά με τα τραπεζογραμμάτια και τα κέρματα ευρώ ενώ διατρέχουν μια διαδρομή σε ένα φανταστικό τοπίο αποφεύγοντας εμπόδια και παγίδες. Συλλέγουν βαθμούς ολοκληρώνοντας επτά διαφορετικά επίπεδα. Οι κορυφαίοι 100 παίκτες θα λάβουν ένα νέο τραπεζογραμμάτιο των 20 ευρώ σε ειδικό αναμνηστικό πλαίσιο. Ο διαγωνισμός θα διαρκέσει έως τις 25 Φεβρουαρίου 2016.  Για περισσότερες πληροφορίες μπορείτε να απευθύνεστε στην κα Eva Taylor, τηλ.: +49 69 1344 7162.