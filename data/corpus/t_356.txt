Η Κύπρος και η Μάλτα εισήγαγαν σήμερα το ευρώ. Έτσι, ο αριθμός των κρατών μελών της ΕΕ που χρησιμοποιούν το ενιαίο ευρωπαϊκό νόμισμα ανέρχεται τώρα σε 15. Η Ευρωπαϊκή Κεντρική Τράπεζα (ΕΚΤ) χαιρετίζει αυτή τη νέα διεύρυνση της ζώνης του ευρώ.  Ως αποτέλεσμα της υιοθέτησης του ευρώ από την Κύπρο και τη Μάλτα, η Κεντρική Τράπεζα της Κύπρου και η Bank Ċentrali ta’ Malta/Central Bank of Malta είναι πλέον πλήρη μέλη του Ευρωσυστήματος και έχουν τα ίδια δικαιώματα και υποχρεώσεις με τις 13 εθνικές κεντρικές τράπεζες των λοιπών κρατών μελών της ΕΕ που έχουν υιοθετήσει το ευρώ. Σύμφωνα με το άρθρο 49 του καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας, η Κεντρική Τράπεζα της Κύπρου και η Bank Ċentrali ta’ Malta/Central Bank of Malta έχουν καταβάλει το υπόλοιπο των εισφορών τους στο κεφάλαιο της ΕΚΤ και έχουν επίσης μεταβιβάσει στην ΕΚΤ τις εισφορές τους στα συναλλαγματικά διαθέσιμα της ΕΚΤ.  Η συμμετοχή των νομισματικών χρηματοπιστωτικών ιδρυμάτων (ΝΧΙ) της Κύπρου και της Μάλτας στο τραπεζικό σύστημα της ζώνης του ευρώ την 1η Ιανουαρίου 2008 είχε ήδη ληφθεί υπόψη στη δημοσίευση των αναγκών της ζώνης του ευρώ σε ρευστότητα και στον καθορισμό του ποσού αναφοράς στις 27 και 28 Δεκεμβρίου 2007. Οι Κύπριοι και Μαλτέζοι αντισυμβαλλόμενοι του Ευρωσυστήματος δύνανται να συμμετάσχουν για πρώτη φορά στις πράξεις κύριας αναχρηματοδότησης του Ευρωσυστήματος στις 3 Ιανουαρίου 2008.  Οι κατάλογοι των ΝΧΙ που είναι εγκατεστημένα στην Κύπρο και τη Μάλτα και υπόκεινται στην υποχρέωση τήρησης ελάχιστων αποθεματικών δημοσιεύονται στο δικτυακό τόπο της ΕΚΤ, μαζί με τους καταλόγους των ΝΧΙ τα οποία είναι εγκατεστημένα στα υπόλοιπα κράτη μέλη της ΕΕ που έχουν υιοθετήσει το ευρώ. Οι κατάλογοι των περιουσιακών στοιχείων που βρίσκονται στην Κύπρο και τη Μάλτα και γίνονται αποδεκτά ως ασφάλεια για τις πιστοδοτικές πράξεις του Ευρωσυστήματος διατίθενται επίσης στο δικτυακό τόπο της ΕΚΤ. http://www.ecb.europa.eu