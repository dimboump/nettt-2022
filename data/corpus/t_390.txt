Την 1η Ιανουαρίου 2007 η Ευρωπαϊκή Ένωση (ΕΕ) διευρύνθηκε με την προσχώρηση δύο νέων κρατών μελών, της Βουλγαρίας και της Ρουμανίας. Από την ημερομηνία αυτή, οι εθνικές κεντρικές τράπεζες (ΕθνΚΤ) των νέων κρατών μελών ενσωματώνονται στο Ευρωπαϊκό Σύστημα Κεντρικών Τραπεζών (ΕΣΚΤ) και οι διοικητές τους γίνονται μέλη του Γενικού Συμβουλίου της Ευρωπαϊκής Κεντρικής Τράπεζας (ΕΚΤ). Επιπλέον, οι εμπειρογνώμονες που προέρχονται από τις εν λόγω ΕθνΚΤ και συμμετέχουν στις Επιτροπές του ΕΣΚΤ παρίστανται με την ιδιότητα μέλους όποτε οι Επιτροπές αυτές συνέρχονται σε επίπεδο ΕΣΚΤ. Από τον Απρίλιο του 2005 που υπογράφηκαν οι Συνθήκες Προσχώρησης, οι διοικητές και οι εμπειρογνώμονες των ΕθνΚΤ των δύο νέων κρατών μελών συμμετείχαν ως παρατηρητές στις συνεδριάσεις του Γενικού Συμβουλίου και των επιτροπών αντίστοιχα.  Τα νέα κράτη μέλη δεν θα υιοθετήσουν το ευρώ αμέσως. Αυτό θα γίνει όταν θα πληρούν τις απαιτήσεις που προβλέπονται στη Συνθήκη για την ίδρυση της Ευρωπαϊκής Κοινότητας. Σε αντίθεση με τη Δανία και το Ηνωμένο Βασίλειο, τα δύο νέα κράτη μέλη δεν έχουν το δικαίωμα να εξαιρεθούν από την υιοθέτηση του ενιαίου νομίσματος.  Τόσο η ΕΚΤ όσο και η Ευρωπαϊκή Επιτροπή θα συντάσσουν εκθέσεις για τη σύγκλιση κάθε δύο έτη ή κατόπιν σχετικού αιτήματος «κράτους μέλους με παρέκκλιση». Σε αυτές τις εκθέσεις βασίζεται το Συμβούλιο της ΕΕ όταν αποφασίζει αν ένα κράτος μέλος πληροί τις απαραίτητες προϋποθέσεις για την υιοθέτηση του ευρώ.