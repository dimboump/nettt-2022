EMBARGOΑπαγόρευση δημοσίευσης πριν από τις 10.00 ώρα Κεντρικής Ευρώπης της Παρασκευής 1 Αυγούστου 2014      Περισσότερες από 2 δισεκατομμύρια μεταφορές πιστώσεων και άμεσες χρεώσεις θα διενεργούνται κάθε μήνα μέσω του SEPA.  Ολοκληρώθηκε ένα από τα μεγαλύτερα έργα χρηματοπιστωτικής ενοποίησης παγκοσμίως.  Οι καταναλωτές και οι επιχειρήσεις μπορούν να χρησιμοποιούν έναν και μόνο τραπεζικό λογαριασμό για όλες τις μεταφορές πιστώσεων και άμεσες χρεώσεις σε ευρώ στην Ευρώπη.  Ο SEPA επιτρέπει στις επιχειρήσεις να επεκταθούν σε νέες αγορές, χωρίς επιπλέον κόστος όσον αφορά τις πληρωμές.  Η σημερινή ημέρα αποτελεί σημαντικό ορόσημο για την Ευρωπαϊκή Κεντρική Τράπεζα (ΕΚΤ) όσον αφορά την ενοποίηση των πληρωμών μικρής αξίας στην Ευρώπη. Ύστερα από 15 έτη εργασιών υλοποιήθηκε με επιτυχία ο Ενιαίος Χώρος Πληρωμών σε Ευρώ (Single Euro Payments Area - SEPA) για τις μεταφορές πιστώσεων και τις άμεσες χρεώσεις στη ζώνη του ευρώ. Κάθε μήνα πλέον θα διενεργούνται περισσότερες από 2 δισεκατομμύρια πληρωμές σε όλες τις χώρες της ζώνης του ευρώ, με νέες τυποποιημένες μορφές. Ο SEPA ανοίγει νέους δρόμους για τους καταναλωτές και τις επιχειρήσεις στην Ευρώπη.  Επιτρέπει στους καταναλωτές να χρησιμοποιούν έναν και μόνο τραπεζικό λογαριασμό σε ευρώ για όλες τις μεταφορές πιστώσεων και άμεσες χρεώσεις, όπου κι αν βρίσκονται οι αποδέκτες ή οι επιχειρήσεις στην Ευρώπη. Ενισχύει την προστασία των καταναλωτών όσον αφορά τις άμεσες χρεώσεις, εισάγοντας νέους κανόνες που διευκολύνουν την επιστροφή χρημάτων. Επιτρέπει στις επιχειρήσεις να αναπτυχθούν και να επεκτείνουν τις δραστηριότητές τους εντός της Ευρώπης και μειώνει το κόστος, παρέχοντας ένα τυποποιημένο πλαίσιο για όλες τις πληρωμές τους. Οι επιχειρήσεις μπορούν πλέον να χρησιμοποιούν ένα ενιαίο σύστημα και μια ενιαία δέσμη λογαριασμών για το σύνολο των εμπορικών συναλλαγών τους σε ευρώ στην Ευρώπη.  Ο Yves Mersch, μέλος της Εκτελεστικής Επιτροπής της ΕΚΤ, δήλωσε ότι «η επιτυχής ολοκλήρωση του SEPA επιταχύνει περαιτέρω τη χρηματοπιστωτική ενοποίηση της Ευρώπης. Ο SEPA αίρει τους περιορισμούς για τις μεταφορές πιστώσεων και τις άμεσες χρεώσεις που αντιμετώπιζαν μέχρι τώρα οι επιχειρήσεις και οι καταναλωτές». Το Ευρωσύστημα, που αποτελείται από την ΕΚΤ και τις εθνικές κεντρικές τράπεζες των κρατών μελών της ζώνης του ευρώ, παρακολούθησε από την αρχή την υλοποίηση του SEPA και τη μετάπτωση σε αυτόν, διευκολύνοντας τον ανοικτό διάλογο μεταξύ όλων των ενδιαφερομένων (τράπεζες, επιχειρήσεις, καταναλωτές, δημόσιες αρχές, κυβερνήσεις και μικρομεσαίες επιχειρήσεις). Η προσέγγιση αυτή συνέβαλε στην επιτυχή ολοκλήρωση του SEPA για τις μεταφορές πιστώσεων και τις άμεσες χρεώσεις στη ζώνη του ευρώ, καθιστώντας τον ένα από τα μεγαλύτερα έργα χρηματοπιστωτικής ενοποίησης σε παγκόσμιο επίπεδο. Για περισσότερες πληροφορίες μπορείτε να απευθύνεστε στην Eszter Miltényi-Torstensson, τηλ. +49 69 1344 8034.