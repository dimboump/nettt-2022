Στη σημερινή συνεδρίαση το Διοικητικό Συμβούλιο της ΕΚΤ έλαβε τις ακόλουθες αποφάσεις νομισματικής πολιτικής: Το Διοικητικό Συμβούλιο είναι της άποψης ότι οι συνθήκες και οι προοπτικές οικονομικής ανάπτυξης στη ζώνη του ευρώ είναι πολύ ευνοϊκές. Για να διατηρηθεί αυτό το ευνοϊκό περιβάλλον, πρέπει να διασφαλιστεί η σταθερότητα των τιμών μεσοπρόθεσμα. Ενώ οι σημερινές συνθήκες επηρεάζονται σε μεγάλο βαθμό από τις εξελίξεις της τιμής του πετρελαίου και των συναλλαγματικών ισοτιμιών και δεν μπορούν να αντιμετωπιστούν από τη νομισματική πολιτική βραχυπρόθεσμα, είναι επιτακτική ανάγκη να περιοριστεί η μεσοπρόθεσμη ανοδική πίεση στις τιμές. Οι σημερινές αποφάσεις πολιτικής υποστηρίζουν τις ευνοϊκές προοπτικές για υψηλή οικονομική ανάπτυξη στη ζώνη του ευρώ. Στο πλαίσιο του πρώτου πυλώνα της στρατηγικής νομισματικής πολιτικής της ΕΚΤ, αν και τα μέτρα που ελήφθησαν από τον Νοέμβριο του 1999 ολοκληρώνονται σταδιακά, οι τελευταίες διαθέσιμες πληροφορίες δείχνουν ότι η αύξηση του Μ3 συνέχισε να αποκλίνει ανοδικά από την τιμή αναφοράς του 4½%. Ταυτόχρονα, η επέκταση των πιστώσεων προς τον ιδιωτικό τομέα, γύρω στο 10%, υποδηλώνει ότι νοικοκυριά και επιχειρήσεις θεωρούν πολύ ευνοϊκές τις συνθήκες χρηματοδότησης στη ζώνη του ευρώ. Στο πλαίσιο της έντονης επέκτασης της οικονομικής δραστηριότητας, η συνέχιση των άφθονων συνθηκών ρευστότητας θα αποτελούσε κίνδυνο για τη σταθερότητα των τιμών. Στην ίδια κατεύθυνση κινούνται και οι εξελίξεις σε βασικούς δείκτες που σχετίζονται με τον δεύτερο πυλώνα. Η παρατεταμένη υποτίμηση της συναλλαγματικής ισοτιμίας του ευρώ και η εκ νέου άνοδος των τιμών του πετρελαίου ασκούν ολοένα και μεγαλύτερη ανοδική πίεση στις τιμές των εισαγωγών και στις τιμές καταναλωτή στη ζώνη του ευρώ. Ταυτόχρονα, πρόσφατα στοιχεία επιβεβαίωσαν ότι η ζώνη του ευρώ έχει εισέλθει σε περίοδο ισχυρής ανάπτυξης και ότι οι προοπτικές παραμένουν πολύ θετικές. Το Διοικητικό Συμβούλιο θα συνεχίσει να διασφαλίζει τη διατήρηση της σταθερότητας των τιμών στη ζώνη του ευρώ και θα παραμείνει σε εγρήγορση για όλους τους αναδυόμενους κινδύνους για τη σταθερότητα των τιμών. Ταυτόχρονα, τονίζει ότι τόσο τα υγιή δημόσια οικονομικά, ιδίως η αυστηρή τήρηση των κριτηρίων που ορίζονται στο Σύμφωνο Σταθερότητας και Ανάπτυξης όσο και η συνέχιση των διαρθρωτικών μέτρων για την ενίσχυση της ευελιξίας των αγορών εργασίας και αγαθών θα αποτελέσουν το κλειδί για μόνιμη αύξηση του αναπτυξιακού δυναμικού της ζώνης του ευρώ.