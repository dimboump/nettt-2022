27 Ιουλίου 2018  301.000 πλαστά τραπεζογραμμάτια ευρώ αποσύρθηκαν από την κυκλοφορία το πρώτο εξάμηνο του 2018.  Περίπου 83% των πλαστών ήταν τραπεζογραμμάτια των 20 και των 50 ευρώ. Η γνησιότητα όλων των τραπεζογραμματίων ευρώ επαληθεύεται με τη μέθοδο των τριών ελέγχων: «έλεγχος με την αφή, οπτικός έλεγχος και εξέταση υπό γωνία».  Τα τραπεζογραμμάτια ευρώ εξακολουθούν να αποτελούν ένα αξιόπιστο και ασφαλές μέσο πληρωμών.   Περίπου 301.000 πλαστά τραπεζογραμμάτια ευρώ αποσύρθηκαν από την κυκλοφορία το πρώτο εξάμηνο του 2018, δηλαδή κατεγράφη μείωση κατά 17,1% συγκριτικά με το δεύτερο εξάμηνο του 2017 και κατά 9,1% σε σχέση με το πρώτο εξάμηνο του 2017. Η πιθανότητα να λάβετε πλαστό τραπεζογραμμάτιο είναι πράγματι πολύ μικρή. Ο αριθμός των πλαστών τραπεζογραμματίων παραμένει πολύ χαμηλός σε σχέση με τον αριθμό των γνήσιων τραπεζογραμματίων ευρώ σε κυκλοφορία, ο οποίος, μετά την εισαγωγή τους, αυξάνεται σταθερά, με ρυθμό ταχύτερο από τον ρυθμό αύξησης του ΑΕΠ. Το 2017, για παράδειγμα, ο αριθμός και η αξία των τραπεζογραμματίων ευρώ σε κυκλοφορία αυξήθηκαν κατά περίπου 5,9% και 4,0% αντιστοίχως. Σήμερα βρίσκονται σε κυκλοφορία περισσότερα από 21 δισεκατομμύρια τραπεζογραμμάτια ευρώ με συνολική αξία που υπερβαίνει το 1,1 τρισεκατομμύριο ευρώ.  Στον παρακάτω πίνακα παρουσιάζεται η εξέλιξη ανά εξάμηνο:   Ανάλυση κατά ονομαστική αξία:   Κατά το πρώτο εξάμηνο του 2018:  Τα τραπεζογραμμάτια των 20 και των 50 ευρώ εξακολούθησαν να καταγράφουν τα υψηλότερα ποσοστά παραχάραξης. Οι δυο αυτές ονομαστικές αξίες αντιστοιχούσαν μαζί σε περίπου 83% του συνόλου των πλαστών τραπεζογραμματίων.  Τα περισσότερα πλαστά τραπεζογραμμάτια (88,8%) εντοπίστηκαν στις χώρες της ζώνης του ευρώ. Περίπου 10,3% εντοπίστηκαν σε κράτη μέλη της ΕΕ που δεν συμμετέχουν στη ζώνη του ευρώ και 0,9% εντοπίστηκαν σε άλλα μέρη του κόσμου.  Ελέγχετε τα τραπεζογραμμάτια! Από τότε που εκδόθηκε η πρώτη σειρά τραπεζογραμματίων ευρώ, το Ευρωσύστημα – δηλ. η Ευρωπαϊκή Κεντρική Τράπεζα (ΕΚΤ) και οι 19 εθνικές κεντρικές τράπεζες της ζώνης του ευρώ – ενθαρρύνει τους πολίτες να ελέγχουν προσεκτικά τα τραπεζογραμμάτια που λαμβάνουν. Μπορείτε να επαληθεύσετε τη γνησιότητα των τραπεζογραμματίων σας με την απλή μέθοδο των τριών ελέγχων («έλεγχος με την αφή, οπτικός έλεγχος και εξέταση υπό γωνία») που περιγράφεται στην ενότητα του δικτυακού τόπου της ΕΚΤ για το ευρώ, καθώς και στους δικτυακούς τόπους των εθνικών κεντρικών τραπεζών. Εάν υποπτεύεστε ότι έχετε λάβει πλαστό τραπεζογραμμάτιο, θα πρέπει να το συγκρίνετε απευθείας με ένα τραπεζογραμμάτιο το οποίο είναι αποδεδειγμένα γνήσιο. Αν οι υποψίες σας αποδειχθούν βάσιμες, θα πρέπει να ειδοποιήσετε την αστυνομία ή – σύμφωνα με τις ρυθμίσεις που ισχύουν σε εθνικό επίπεδο – την αντίστοιχη εθνική κεντρική τράπεζα ή την τράπεζά σας. Το Ευρωσύστημα στηρίζει τις διωκτικές αρχές στον αγώνα τους κατά της παραχάραξης και της κιβδηλείας του νομίσματος.  Το Ευρωσύστημα επικοινωνεί με ποικίλους τρόπους προκειμένου να βοηθήσει τους πολίτες να διακρίνουν τα γνήσια από τα πλαστά τραπεζογραμμάτια και να διευκολύνει τους φορείς που κατ’ επάγγελμα διαχειρίζονται μετρητά να διασφαλίζουν ότι τα μηχανήματα διαχείρισης και επεξεργασίας τραπεζογραμματίων μπορούν να εντοπίζουν με αξιόπιστο τρόπο τα πλαστά τραπεζογραμμάτια και να τα αποσύρουν από την κυκλοφορία.  Καθήκον του Ευρωσυστήματος είναι να διαφυλάσσει την ακεραιότητα των τραπεζογραμματίων ευρώ και να εξακολουθεί να βελτιώνει τις τεχνικές παραγωγής τραπεζογραμματίων. Τα τραπεζογραμμάτια ευρώ της δεύτερης σειράς – της σειράς «Ευρώπη» – είναι ακόμη πιο ασφαλή και συμβάλλουν στη διατήρηση της εμπιστοσύνης του κοινού στο νόμισμα.  Το πρώτο εξάμηνο του 2019 το Ευρωσύστημα σχεδιάζει να θέσει σε κυκλοφορία ταυτόχρονα τα νέα τραπεζογραμμάτια των 100 και των 200 ευρώ, τις δυο τελευταίες ονομαστικές αξίες της σειράς «Ευρώπη». Το Ευρωσύστημα θα διοργανώσει ενημερωτική εκστρατεία για το κοινό και τους φορείς που κατ' επάγγελμα διαχειρίζονται μετρητά σχετικά με την εισαγωγή των νέων αυτών τραπεζογραμματίων, τα οποία θα έχουν ορισμένα νέα χαρακτηριστικά ασφαλείας. Το Ευρωσύστημα θα εξακολουθήσει να στηρίζει τους κατασκευαστές εξοπλισμού επεξεργασίας τραπεζογραμματίων και τους λοιπούς προμηθευτές στην προσπάθειά τους να προσαρμόσουν τα μηχανήματά τους και τις συσκευές εξακρίβωσης της γνησιότητας στα νέα τραπεζογραμμάτια.  Για περισσότερες πληροφορίες μπορείτε να απευθύνεστε στην κα Esther Tejedor, τηλ.: +49 69 1344 95596.