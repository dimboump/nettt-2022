Ένα μήνα σχεδόν μετά την εισαγωγή των τραπεζογραμματίων και των κερμάτων ευρώ, οι περισσότερες συναλλαγές μετρητών στη ζώνη του ευρώ διενεργούνται σε ευρώ, παρά το γεγονός ότι στις περισσότερες χώρες της ζώνης του ευρώ τα αντίστοιχα εθνικά νομίσματα έχουν ακόμη ισχύ νόμιμου χρήματος. Η ευρύτατη επιτυχία της μετάβασης στο ευρώ σε φυσική μορφή οφείλεται στην εκτενή προετοιμασία όλων των σχετικών φορέων. Στο πλαίσιο της υλοποίησης του τεράστιου αυτού υλικοτεχνικού εγχειρήματος, το Ευρωσύστημα, δηλ. η Ευρωπαϊκή Κεντρική Τράπεζα (ΕΚΤ) και οι 12 εθνικές κεντρικές τράπεζες της ζώνης του ευρώ, έπρεπε να λάβουν υπόψη τις διαφορετικές δομές και σχέδια μετάβασης της κάθε χώρας, μεταξύ άλλων από νομική άποψη, για περισσότερους από 300 εκατομμύρια πολίτες εντός αλλά και εκτός της ζώνης του ευρώ. Το σημαντικότατο αυτό επίτευγμα δεν θα ήταν εφικτό χωρίς τη σχολαστική προετοιμασία του τομέα του λιανικού εμπορίου, των πιστωτικών ιδρυμάτων και άλλων βασικών τομέων, ούτε χωρίς την ταχύτατη αποδοχή του νέου νομίσματος από το κοινό.  Ακόμη και πριν από την 1η Ιανουαρίου 2002 (ημέρα €), σχεδόν το 80% των τραπεζογραμματίων ευρώ που βρίσκονται σήμερα σε κυκλοφορία, δηλ. 6,4 δισεκατομμύρια τραπεζογραμμάτια αξίας περίπου 133 δισεκατομμυρίων ευρώ, είχαν χρησιμοποιηθεί στο πλαίσιο του προεφοδιασμού. Όσον αφορά τα κέρματα ευρώ, πάνω από το 97% των κερμάτων ευρώ που βρίσκονται σήμερα σε κυκλοφορία, δηλ. 37,5 δισεκατομμύρια κέρματα συνολικής αξίας περίπου 12,4 δισεκατομμυρίων ευρώ, είχαν χρησιμοποιηθεί στο πλαίσιο του προεφοδιασμού. Αυτές οι διαδικασίες συνέβαλαν στην ομαλή εξέλιξη της μετάβασης. Η μεγάλη ζήτηση συσκευασιών εξοικείωσης (150 εκατομμύρια τεμάχια πωλήθηκαν σε δύο εβδομάδες) αντικατοπτρίζει τη θετική αντίδραση των πολιτών στο νέο τους νόμισμα. Επιπλέον, οι ενημερωτικές εκστρατείες, ιδίως η Εκστρατεία Ενημέρωσης Ευρώ 2002, συνέβαλαν στην εξοικείωση των πολιτών με το νέο τους νόμισμα πριν από την επίσημη κυκλοφορία του.   Από την 1η Ιανουαρίου 2002, η μετάβαση στο ευρώ σε φυσική μορφή εξελίσσεται ομαλά και με ταχύ ρυθμό, χωρίς ουσιαστικά προβλήματα. Μέσα σε μία μόνο εβδομάδα, πάνω από το 50% των συναλλαγών διενεργούνταν σε ευρώ, ενώ είχε ολοκληρωθεί η μετατροπή των ΑΤΜ (Αυτόματες Ταμειολογιστικές Μηχανές).   Αυτήν τη στιγμή, βρίσκονται σε κυκλοφορία περίπου 8,1 δισεκατομμύρια τραπεζογραμμάτια ευρώ, ενώ η συνολική αξία των τραπεζογραμματίων σε κυκλοφορία σήμερα (συμπεριλαμβανομένων των εθνικών τραπεζογραμματίων) είναι παρόμοια με την αξία των τραπεζογραμματίων που κυκλοφορούσαν κατά την ίδια περίοδο το 2001. Στις 24 Ιανουαρίου 2002, η αξία των τραπεζογραμματίων ευρώ σε κυκλοφορία ήταν 213 δισεκατομμύρια ευρώ. Η επιστροφή των εθνικών νομισμάτων συνεχίζεται με τον προβλεπόμενο ρυθμό. Η συνολική αξία των εθνικών τραπεζογραμματίων σε κυκλοφορία μειώθηκε από 270 δισεκατομμύρια ευρώ την 1η Ιανουαρίου 2002 σε 116 δισεκατομμύρια ευρώ την 24η Ιανουαρίου.  Το μερίδιο του ευρώ στη συνολική νομισματική κυκλοφορία (euro progress ratio – EPR) ανήλθε σε 65% την 24η Ιανουαρίου 2002, έναντι 33% την 1η Ιανουαρίου. Το μερίδιο αυτό αποτελεί κυρίως ένδειξη του ρυθμού της μετάβασης, από υλικοτεχνική άποψη. Επίσης, δείχνει ότι, παρόλο που όλες σχεδόν οι συναλλαγές διενεργούνται σε ευρώ, υπάρχουν ακόμη πολλά εθνικά τραπεζογραμμάτια που πρέπει να αποσυρθούν από την κυκλοφορία, διαδικασία η οποία είναι πολύ απαιτητική για τις τράπεζες και τις εταιρείες χρηματαποστολών.  Μέχρι στιγμής, ελάχιστα άτεχνα αντίγραφα τραπεζογραμματίων ευρώ έχουν τεθεί σε κυκλοφορία, τα οποία όμως εντοπίστηκαν χωρίς δυσκολία.  Η μετάβαση στο ευρώ σε φυσική μορφή εξελίσσεται ομαλά και σε χώρες εκτός της ζώνης του ευρώ, ιδίως στις υποψήφιες προς ένταξη χώρες, χωρίς να έχει όμως ακόμη ολοκληρωθεί.  Για περισσότερες πληροφορίες σχετικά με τη μετάβαση στο ευρώ σε φυσική μορφή, μπορείτε να επισκεφθείτε την ιστοσελίδα της ΕΚΤ, στη διεύθυνση http://www.ecb.europa.eu, και την ιστοσελίδα της Εκστρατείας Ενημέρωσης Ευρώ 2002, στη διεύθυνση http://www.euro.ecb.int.