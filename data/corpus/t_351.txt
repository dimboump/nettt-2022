Την 1η Φεβρουαρίου 2008, το ευρώ έγινε το μοναδικό νόμιμο νόμισμα σε κυκλοφορία στην Κύπρο και στη Μάλτα, έπειτα από ένα μήνα παράλληλης κυκλοφορίας στη διάρκεια του οποίου ήταν δυνατή η διενέργεια πληρωμών σε ευρώ ή σε λίρες Κύπρου/λίρες Μάλτας. Η πρόοδος που σημειώθηκε στη διάρκεια της περιόδου παράλληλης κυκλοφορίας δείχνει ότι η μετάβαση στο ευρώ σε φυσική μορφή στις δύο αυτές χώρες ήταν ομαλή και ολοκληρώθηκε με επιτυχία. Η έγκαιρη και ενδελεχής προετοιμασία αποτέλεσε βασική προϋπόθεση για την ομαλή εισαγωγή των τραπεζογραμματίων και των κερμάτων ευρώ. Η μετάβαση στο ευρώ σε φυσική μορφή πραγματοποιήθηκε και στις δύο χώρες σύμφωνα με τα προβλεπόμενα σχέδια και χωρίς απρόοπτα. Συνεπώς, δεν ήταν απαραίτητη κάποια προσαρμογή των σχεδίων αυτών. Η πρόοδος που σημειώθηκε στη διάρκεια της περιόδου παράλληλης κυκλοφορίας καταδεικνύει την αποδοτικότητα και την αποτελεσματικότητα των προπαρασκευαστικών εργασιών. Όπως και στις προηγούμενες διαδικασίες μετάβασης στο ευρώ σε φυσική μορφή, καίριο ρόλο διαδραμάτισε η έγκαιρη συνεργασία μεταξύ όλων των ενδιαφερόμενων φορέων, υπό το συντονισμό των κεντρικών τραπεζών και των κυβερνήσεων των δύο χωρών. Χάρη στη συστηματική απόσυρση από την κυκλοφορία των εθνικών τραπεζογραμματίων και στον εκτεταμένο προεφοδιασμό με τραπεζογραμμάτια ευρώ, ήδη από την πρώτη ημέρα παράλληλης κυκλοφορίας και στις δύο χώρες σχεδόν τα μισά τραπεζογραμμάτια σε κυκλοφορία ήταν τραπεζογραμμάτια ευρώ. Το 80% περίπου των εθνικών τραπεζογραμματίων έχει πλέον αποσυρθεί από την κυκλοφορία και στις δύο χώρες.  Προς το τέλος της περιόδου παράλληλης κυκλοφορίας, οι πληρωμές πραγματοποιούνταν σχεδόν αποκλειστικά με τραπεζογραμμάτια και κέρματα ευρώ και ήδη από τα μέσα Ιανουαρίου οι αναλήψεις μετρητών από τις αυτόματες ταμειολογιστικές μηχανές (ΑΤΜ) είχαν σταθεροποιηθεί σε φυσιολογικά επίπεδα, γεγονός που αποτελεί ένδειξη ότι όλα έχουν επανέλθει στους κανονικούς τους ρυθμούς. Η παραχάραξη του ευρώ δεν αποτέλεσε θέμα ανησυχίας, καθώς δεν σημειώθηκαν σημαντικά περιστατικά παραχάραξης στη διάρκεια της μετάβασης στο ευρώ σε φυσική μορφή. Η γενικότερη ανταπόκριση των πολιτών στην εν λόγω μετάβαση ήταν πολύ θετική και στις δύο χώρες.