EMBARGOΑπαγόρευση δημοσίευσης πριν από τις 12.00 ώρα Κεντρικής Ευρώπης της Τρίτης 26 Νοεμβρίου 2013      Το νέο τραπεζογραμμάτιο των 10 ευρώ της σειράς «Ευρώπη» θα παρουσιαστεί επίσημα από το Ευρωσύστημα στις 13 Ιανουαρίου 2014 και θα τεθεί σε κυκλοφορία αργότερα εντός του ίδιου έτους. Για να υποβοηθηθεί η εισαγωγή του, εκπονήθηκε Πρόγραμμα Συνεργασίας του Ευρωσυστήματος για κατασκευαστές και προμηθευτές εξοπλισμού επεξεργασίας τραπεζογραμματίων, πελάτες και χρήστες.   Στη διάρκεια σεμιναρίου που διεξάγεται σήμερα στις Βρυξέλλες, η Ευρωπαϊκή Κεντρική Τράπεζα (ΕΚΤ) και οι εθνικές κεντρικές τράπεζες (ΕθνΚΤ) της ζώνης του ευρώ, οι οποίες συναποτελούν το Ευρωσύστημα, ανήγγειλαν την έναρξη λειτουργίας Προγράμματος Συνεργασίας που σκοπό έχει να διευκολύνει τους κατασκευαστές και προμηθευτές εξοπλισμού επεξεργασίας τραπεζογραμματίων, τους πελάτες τους, τους χρήστες μηχανημάτων επεξεργασίας τραπεζογραμματίων και συσκευών εξακρίβωσης γνησιότητας και άλλους ενδιαφερόμενους φορείς να προετοιμαστούν για την εισαγωγή του νέου τραπεζογραμματίου των 10 ευρώ. Στις 13 Ιανουαρίου 2014 το Ευρωσύστημα θα παρουσιάσει επίσημα το νέο τραπεζογραμμάτιο των 10 ευρώ της σειράς «Ευρώπη», το οποίο θα τεθεί σε κυκλοφορία αργότερα εντός του ίδιου έτους. «Η ΕΚΤ και οι εθνικές κεντρικές τράπεζες της ζώνης του ευρώ προσβλέπουν σε στενή συνεργασία με τους κατασκευαστές, προμηθευτές, χειριστές και ιδιοκτήτες εξοπλισμού επεξεργασίας τραπεζογραμματίων, καθώς αυτοί προετοιμάζουν τα μηχανήματα και τις συσκευές τους προκειμένου να δέχονται τα νέα τραπεζογραμμάτια των 10 ευρώ το επόμενο έτος», ανέφερε στη διάρκεια του σεμιναρίου ο Ton Roos, Διευθυντής Τραπεζογραμματίων της Διεύθυνσης Τραπεζογραμματίων της Ευρωπαϊκής Κεντρικής Τράπεζας.  Στο πλαίσιο του Προγράμματος Συνεργασίας το Ευρωσύστημα:   θα παρέχει στους συνεργάτες ένα φάσμα εργαλείων και υλικού που θα τους διευκολύνει να προετοιμαστούν για την εισαγωγή των νέων τραπεζογραμματίων·  θα διαβουλευτεί εκτενώς όσον αφορά την ανάγκη προσαρμογής των μηχανημάτων επεξεργασίας μετρητών και των συσκευών εξακρίβωσης της γνησιότητας στα νέα τραπεζογραμμάτια· και θα διανείμει φυλλάδια σχετικά με τα νέα τραπεζογραμμάτια σε σημεία πώλησης στη ζώνη του ευρώ στα τέλη Ιουνίου 2014, διασφαλίζοντας ότι οι φορείς διαχείρισης μετρητών θα έχουν άνεση χρόνου προκειμένου να προετοιμαστούν για την κυκλοφορία των ως άνω τραπεζογραμματίων.  Οι χρήστες των συσκευών εξακρίβωσης της γνησιότητας και των μηχανημάτων επεξεργασίας τραπεζογραμματίων θα πρέπει να επικοινωνήσουν με τους προμηθευτές ή κατασκευαστές του εν λόγω εξοπλισμού προκειμένου να προετοιμάσουν τον εξοπλισμό τους για το νέο τραπεζογραμμάτιο των 10 ευρώ. Εφόσον σχεδιάζουν να αγοράσουν ορισμένη συσκευή ή μηχάνημα, θα πρέπει να ελέγξουν με τους προμηθευτές εάν αυτά επιδέχονται προσαρμογή προκειμένου να δέχονται τα νέα τραπεζογραμμάτια. Κατάλογοι των συσκευών εξακρίβωσης της γνησιότητας και των μηχανημάτων επεξεργασίας τραπεζογραμματίων που έχουν προσαρμοστεί για να δέχονται το νέο τραπεζογραμμάτιο των 5 ευρώ είναι διαθέσιμοι στον δικτυακό τόπο της ΕΚΤ (http://www.ecb.europa.eu/euro/cashprof/cashhand/devices/html/results.el.html). Στις αρχές του 2014 οι εν λόγω κατάλογοι θα ενημερωθούν για να συμπεριλάβουν πληροφορίες σχετικά με τον εξοπλισμό που δέχεται το νέο τραπεζογραμμάτιο των 10 ευρώ.  Περισσότερες πληροφορίες σχετικά με το νέο τραπεζογραμμάτιο των 10 ευρώ είναι διαθέσιμες στον δικτυακό τόπο http://www.nea-trapezogrammatia-euro.eu/, υπό την ενότητα «Συνεργάτες». Η ενότητα αυτή παρέχει πληροφορίες σχετικά με την προσαρμογή του εξοπλισμού επεξεργασίας τραπεζογραμματίων και θα περιλαμβάνει λεπτομέρειες των δυνατοτήτων ελέγχου με τα νέα τραπεζογραμμάτια. Για ερωτήσεις σχετικά με θέματα Τύπου μπορείτε να επικοινωνείτε με την κα Elodie Lafitte Nowodazkij στο τηλ. +49 69 1344 7390.