Οι εκδηλώσεις αναστέλλονται για έξι μήνες λόγω της πανδημίας του κορωνοϊού. Η επανεξέταση αναμένεται τώρα να ολοκληρωθεί στα μέσα του 2021.   Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) αποφάσισε να παρατείνει το χρονοδιάγραμμα για την επανεξέταση της στρατηγικής νομισματικής πολιτικής του. Υπό τις σημερινές συνθήκες, τα όργανα λήψης αποφάσεων και το προσωπικό της ΕΚΤ και των εθνικών κεντρικών τραπεζών του Ευρωσυστήματος επικεντρώνουν όλες τις προσπάθειές τους στην αντιμετώπιση των προκλήσεων που θέτει η πανδημία του κορωνοϊού. Η ολοκλήρωση της επανεξέτασης της στρατηγικής μετατίθεται επομένως από το τέλος του 2020 στα μέσα του 2021. Λόγω των μέτρων που αφορούν την υγεία σε ολόκληρη την Ευρωπαϊκή Ένωση, στα οποία συμπεριλαμβάνονται το κλείσιμο δημόσιων χώρων και κανόνες απαγόρευσης των συναθροίσεων σε αρκετές χώρες της ζώνης του ευρώ, οι εκδηλώσεις για τη συγκέντρωση απόψεων που επρόκειτο να διοργανώσουν η ΕΚΤ και οι εθνικές κεντρικές τράπεζες του Ευρωσυστήματος το πρώτο εξάμηνο του 2020 προβλέπεται τώρα ότι θα λάβουν χώρα το δεύτερο εξάμηνο του 2020. Το ετήσιο φόρουμ της ΕΚΤ με θέμα τις δραστηριότητες κεντρικών τραπεζών (ECB Forum on Central Banking) στην Σίντρα έχει μετατεθεί στις 10-12 Νοεμβρίου 2020. Η ΕΚΤ συνεχίζει να καλεί τους πολίτες της ζώνης του ευρώ να υποβάλλουν γραπτώς τις προτάσεις και τα σχόλιά τους σχετικά με τη στρατηγική νομισματικής πολιτικής της ΕΚΤ, στις γλώσσες της ζώνης του ευρώ, μέσω της ειδικής διαδικτυακής πύλης Η ΕΚΤ σας ακούει. Η προθεσμία υποβολής έχει παραταθεί έως το τέλος Αυγούστου του 2020. Για περισσότερες πληροφορίες μπορείτε να απευθύνεστε στον κ. Peter Ehrlich, τηλ.: +49 69 1344 8320. Σημειώσεις: Απαντήσεις σε ερωτήσεις σχετικά με την επανεξέταση της στρατηγικής