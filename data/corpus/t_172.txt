Ο κανονισμός για το πλαίσιο θέτει τις βάσεις για τη διεκπεραίωση του έργου του ΕΕΜ μετά την ανάληψη των καθηκόντων του ως επόπτη τραπεζών. Η ΕΚΤ αναλαμβάνει πλήρως τα εποπτικά της καθήκοντα στις 4 Νοεμβρίου 2014.  Η Ευρωπαϊκή Κεντρική Τράπεζα (ΕΚΤ) δημοσιεύει σήμερα τον κανονισμό για το πλαίσιο σχετικά με τον Ενιαίο Εποπτικό Μηχανισμό (ΕΕΜ). Ο κανονισμός θέτει τις βάσεις για τη διεκπεραίωση του έργου που θα αναλάβει ο ΕΕΜ ως επόπτης των τραπεζών της ζώνης του ευρώ τον Νοέμβριο του 2014. Πρόκειται για ένα σημαντικό ορόσημο στην πορεία προς τη δημιουργία του ΕΕΜ, η οποία εξελίσσεται σύμφωνα με το αρχικό χρονοδιάγραμμα. Η ταυτοποίηση των σημαντικών τραπεζών που θα υπόκεινται στην άμεση εποπτεία της ΕΚΤ θα γίνει σύμφωνα με τα κριτήρια που προβλέπονται στον κανονισμό του Συμβουλίου για τον ΕΕΜ και αναπτύσσονται περαιτέρω στον κανονισμό για το πλαίσιο ΕΕΜ. Το αποτέλεσμα της εν λόγω διαδικασίας αναμένεται να ανακοινωθεί τον Σεπτέμβριο.  Στον κανονισμό για το πλαίσιο ΕΕΜ αποτυπώνονται τα σχόλια που υπέβαλαν τα ενδιαφερόμενα μέρη στη διάρκεια δημόσιας διαβούλευσης. Τα σχόλια αυτά, μαζί με τη σχετική ενημερωτική δήλωση και το κείμενο του κανονισμού, δημοσιεύονται στον δικτυακό τόπο της ΕΚΤ.  Για περισσότερες πληροφορίες μπορείτε να απευθύνεστε στον κ. Rolf Benders, τηλ.: +49 69 1344 6925.