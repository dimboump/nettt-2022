Κατά τη σημερινή του συνεδρίαση (στην οποία παρέστη και ο πρόεδρος της Ευρωπαϊκής Επιτροπής, κ. R. Prodi), το διοικητικό συμβούλιο της ΕΚΤ έλαβε τις ακόλουθες αποφάσεις νομισματικής πολιτικής:    Έπειτα από την τακτική εξέταση των προοπτικών για την εξέλιξη των τιμών στη ζώνη του ευρώ, με βάση τις τελευταίες πληροφορίες για τις νομισματικές, χρηματοοικονομικές και άλλες οικονομικές εξελίξεις, το διοικητικό συμβούλιο επιβεβαίωσε την αξιολόγηση που είχε παρουσιάσει ο πρόεδρος της ΕΚΤ στην εισαγωγική του δήλωση κατά τη συνέντευξη Τύπου μετά τη λήξη της συνεδρίασης του διοικητικού συμβουλίου της 2ας Μαρτίου 2000, καθώς και στο ακόλουθο τεύχος του Μηνιαίου Δελτίου της ΕΚΤ. Όπως είχε σημειωθεί εκεί, οι οικονομικές συνθήκες και προοπτικές για τη ζώνη του ευρώ φαίνεται να είναι καλύτερες σήμερα από ό,τι σε οποιαδήποτε άλλη στιγμή κατά την προηγούμενη δεκαετία. Ταυτόχρονα, οι κίνδυνοι διατάραξης της σταθερότητας των τιμών προς τα άνω είχαν θεωρηθεί αίτιο για την τήρηση στάσης επιφυλακής. Η λήψη της σημερινής απόφασης αποσκοπεί στην αντιμετώπιση των κινδύνων αυτών, συμβάλλοντας έτσι στη διατήρηση των ευνοϊκών προοπτικών για την οικονομία στη ζώνη του ευρώ.  Στο πλαίσιο του πρώτου πυλώνα της στρατηγικής νομισματικής πολιτικής του Ευρωσυστήματος, η παρατεινόμενη απόκλιση του ρυθμού αύξησης του Μ3 από την τιμή αναφοράς του 4,5% υποδεικνύει την ύπαρξη άφθονης ρευστότητας στη ζώνη του ευρώ, ιδίως σε συνδυασμό με τη συνέχιση της έντονης αύξησης των πιστώσεων προς τον ιδιωτικό τομέα.  Στο πλαίσιο του δεύτερου πυλώνα, οι περισσότεροι δείκτες και προβλέψεις υποδεικνύουν την αύξηση των ανοδικών πιέσεων στον πληθωρισμό τιμών καταναλωτή μεσοπρόθεσμα. Η έντονη άνοδος των τιμών του πετρελαίου και η πτωτική πορεία της συναλλαγματικής ισοτιμίας του ευρώ στο παρελθόν ασκούν ανοδικές πιέσεις στο κόστος των εισαγωγών και στις τιμές παραγωγού. Στο πλαίσιο μιας ισχυρής κυκλικής ανάκαμψης, υπάρχει ο κίνδυνος αυτές οι εξελίξεις να έχουν, μέσω δευτερογενών φαινομένων, διαρκή επίπτωση στον πληθωρισμό τιμών καταναλωτή.  Η σημερινή αύξηση των επιτοκίων της ΕΚΤ ακολουθεί τις αποφάσεις για τα επιτόκια οι οποίες είχαν ληφθεί στις 4 Νοεμβρίου 1999 και στις 3 Φεβρουαρίου 2000 και αποτελεί συνέχεια της πολιτικής αντιμετώπισης των εμφανιζόμενων κινδύνων διατάραξης της σταθερότητας των τιμών προς τα άνω κατά τρόπο έγκαιρο και προληπτικό. Υποστηρίζοντας ένα μη πληθωριστικό περιβάλλον, η ενέργεια αυτή θα συμβάλει στη διασφάλιση διαρκούς οικονομικής ανάπτυξης στη ζώνη του ευρώ.    Για την ακριβή διατύπωση η οποία έχει συμφωνηθεί από το Διοικητικό Συμβούλιο, συμβουλευθείτε την αγγλική έκδοση.