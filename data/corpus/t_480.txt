Σύμφωνα με το άρθρο 29 του Καταστατικού του Ευρωπαϊκού Συστήματος Κεντρικών Τραπεζών (ΕΣΚΤ) και της Ευρωπαϊκής Κεντρικής Τράπεζας (ΕΚΤ), τα μερίδια συμμετοχής των εθνικών κεντρικών τραπεζών (ΕθνΚΤ) στην κλείδα κατανομής για την εγγραφή στο κεφάλαιο της ΕΚΤ σταθμίζονται, σε ίσα ποσοστά, σύμφωνα με τα μερίδια συμμετοχής των οικείων κρατών μελών στον συνολικό πληθυσμό και στο ακαθάριστο εγχώριο προϊόν της ΕΕ, όπως κοινοποιούνται στην ΕΚΤ από την Ευρωπαϊκή Επιτροπή. Οι σταθμίσεις αυτές αναπροσαρμόζονται κάθε πέντε χρόνια· η τελευταία αναπροσαρμογή πραγματοποιήθηκε την 1η Ιανουαρίου 2004. Την 1η Μαΐου 2004 η κλείδα κατανομής της ΕΚΤ θα διευρυνθεί, με την ένταξη δέκα νέων κρατών μελών στην ΕΕ. Τα νέα μερίδια συμμετοχής των ΕθνΚΤ στην κλείδα κατανομής παρατίθενται στην επόμενη σελίδα. Σύμφωνα με το άρθρο 49 παράγραφος 3 του Καταστατικού του ΕΣΚΤ, το οποίο προστέθηκε στο Καταστατικό με τη Συνθήκη Προσχώρησης, το εγγεγραμμένο κεφάλαιο της ΕΚΤ αυξάνεται αυτομάτως, όταν ένα νέο κράτος μέλος ενταχθεί στην ΕΕ και η ΕθνΚΤ του γίνει μέλος του ΕΣΚΤ. Η αύξηση υπολογίζεται πολλαπλασιάζοντας το ισχύον ποσό του εγγεγραμμένου κεφαλαίου (δηλ. 5.000 εκατομμύρια ευρώ) επί το λόγο της στάθμισης των νεοεισερχομένων ΕθνΚΤ προς τη στάθμιση των ΕθνΚΤ που είναι ήδη μέλη του ΕΣΚΤ, εντός της διευρυμένης κλείδας κατανομής. Επομένως, την 1η Μαΐου 2004, το εγγεγραμμένο κεφάλαιο της ΕΚΤ θα αυξηθεί σε 5.564.669.247,19 ευρώ. Οι ΕθνΚΤ του Ευρωσυστήματος υποχρεούνται να καταβάλουν εξ ολοκλήρου το εγγεγραμμένο τους κεφάλαιο. Οι 13 ΕθνΚΤ που δεν συμμετέχουν στη ζώνη του ευρώ (οι δέκα νέες ΕθνΚΤ, η Danmarks Nationalbank, η Sveriges Riksbank και η Bank of England) υποχρεούνται να καταβάλουν ένα ελάχιστο ποσοστό του εγγεγραμμένου κεφαλαίου τους (7% την 1η Μαΐου 2004) ως εισφορά για την κάλυψη των λειτουργικών εξόδων της ΕΚΤ.  Οι σχετικές αποφάσεις της ΕΚΤ διατίθενται στον δικτυακό τόπο της ΕΚΤ, ενώ θα δημοσιευθούν προσεχώς στην Επίσημη Εφημερίδα της Ευρωπαϊκής Ένωσης.