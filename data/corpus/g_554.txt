Κατά τη σημερινή του συνεδρίαση, το Διοικητικό Συμβούλιο της ΕΚΤ ενέκρινε Γνώμη σχετικά με Σύσταση του Συμβουλίου της Ευρωπαϊκής Ένωσης σχετικά με το διορισμό του Αντιπροέδρου της ΕΚΤ. Το Διοικητικό Συμβούλιο δεν είχε αντίρρηση για τον προτεινόμενο υποψήφιο, κ. Παπαδήμο, ο οποίος είναι πρόσωπο αναγνωρισμένου κύρους και επαγγελματικής πείρας σε νομισματικά ή τραπεζικά θέματα, όπως απαιτείται από το άρθρο 112 παράγραφος 2 στοιχείο β) της Συνθήκης για την ίδρυση της Ευρωπαϊκής Κοινότητας. Μετά από αυτήν τη γνώμη της ΕΚΤ και μια γνώμη του Ευρωπαϊκού Κοινοβουλίου, ο νέος Αντιπρόεδρος της ΕΚΤ θα διοριστεί με κοινή συμφωνία των κυβερνήσεων των κρατών μελών που έχουν υιοθετήσει το ενιαίο νόμισμα σε επίπεδο αρχηγών κρατών ή κυβερνήσεων. Η γνώμη της ΕΚΤ, η οποία θα δημοσιευθεί σύντομα στην Επίσημη Εφημερίδα των Ευρωπαϊκών Κοινοτήτων, είναι διαθέσιμη στον ιστότοπο της ΕΚΤ σε όλες τις επίσημες γλώσσες της Κοινότητας.