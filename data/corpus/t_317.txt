Το Διοικητικό Συμβούλιο της Ευρωπαϊκής Κεντρικής Τράπεζας (ΕΚΤ) ενέκρινε σήμερα τους ελεγχθέντες ετήσιους λογαριασμούς της ΕΚΤ για τη χρήση που έληξε στις 31 Δεκεμβρίου 2008. Η ΕΚΤ κατέγραψε πλεόνασμα ύψους 2.661 εκατ. ευρώ το 2008, έναντι πλεονάσματος ύψους 286 εκατ. ευρώ το 2007 το οποίο αντανακλούσε τις επιδράσεις της ανατίμησης του ευρώ έναντι του δολαρίου ΗΠΑ και, σε μικρότερο βαθμό, του γιεν Ιαπωνίας.  Στις 31 Δεκεμβρίου 2008, με βάση την αξιολόγηση του Διοικητικού Συμβουλίου για την έκθεση της ΕΚΤ σε κινδύνους, ποσό ύψους 1.339 εκατ. ευρώ μεταφέρθηκε από το ως άνω πλεόνασμα στην πρόβλεψη έναντι κινδύνων συναλλάγματος, επιτοκίων και τιμής χρυσού, οδηγώντας σε καθαρό αποτέλεσμα ύψους 1.322 εκατ. ευρώ. Η πρόβλεψη αυτή προορίζεται για την κάλυψη τυχόν ζημιών από την έκθεση σε τέτοιους κινδύνους, ειδικότερα ζημιών από αποτίμηση οι οποίες δεν καλύπτονται από τους λογαριασμούς αναπροσαρμογής. Το ύψος της επανεξετάζεται ετησίως. Με απόφαση του Διοικητικού Συμβουλίου, από το καθαρό αποτέλεσμα για το 2008, ποσό ύψους 1.206 εκατ. ευρώ, το οποίο περιλαμβάνει μέρος του εισοδήματος από το μερίδιο της ΕΚΤ στα κυκλοφορούντα τραπεζογραμμάτια ευρώ, διανεμήθηκε στις εθνικές κεντρικές τράπεζες (ΕθνΚΤ) στις 5 Ιανουαρίου 2009. Το Διοικητικό Συμβούλιο αποφάσισε στις 5 Μαρτίου 2009 να διανείμει στις ΕθνΚΤ το εναπομένον κέρδος ύψους περίπου 116 εκατ. ευρώ.  Το κανονικό εισόδημα της ΕΚΤ προέρχεται κυρίως από την επένδυση των συναλλαγματικών διαθεσίμων που κατέχει και του καταβεβλημένου κεφαλαίου της ύψους 4,1 δισεκ. ευρώ, καθώς και από τόκους-έσοδα επί του μεριδίου της (8%) στα κυκλοφορούντα τραπεζογραμμάτια ευρώ. Οι τόκοι-έσοδα το 2008 επηρεάστηκαν ως ένα βαθμό από τη μείωση των επιτοκίων επί περιουσιακών στοιχείων εκφρασμένων σε δολάρια ΗΠΑ.  Οι συνολικοί καθαροί τόκοι-έσοδα της ΕΚΤ ανήλθαν σε 2.381 εκατ. ευρώ από όλες τις πηγές, έναντι 2.421 εκατ. ευρώ το 2007. Αν εξαιρεθούν τόκοι-έσοδα ύψους 2.230 εκατ. ευρώ επί του μεριδίου της στα κυκλοφορούντα τραπεζογραμμάτια, οι καθαροί τόκοι-έσοδα ανήλθαν σε 151 εκατ. ευρώ, έναντι 417 εκατ. ευρώ το 2007. Η ΕΚΤ κατέβαλε τόκους ύψους 1.400 εκατ. ευρώ στις ΕθνΚΤ επί των απαιτήσεών τους σε σχέση με τα συναλλαγματικά διαθέσιμα που της μεταβίβασαν. Το 2008, οι λογαριασμοί αναπροσαρμογής που προέρχονται από μη πραγματοποιηθέντα κέρδη επί στοιχείων του ενεργητικού και του παθητικού ανήλθαν σε 11,4 δισεκ. ευρώ, έναντι 6,2 δισεκ. ευρώ το 2007. Τα εν λόγω κέρδη καταγράφηκαν σε λογαριασμούς αναπροσαρμογής, σύμφωνα με τις κοινές λογιστικές πολιτικές που έχει θεσπίσει το Διοικητικό Συμβούλιο για το Ευρωσύστημα.  Οι διοικητικές δαπάνες της ΕΚΤ για το προσωπικό, τη μίσθωση κτιρίων, αμοιβές εξωτερικών συνεργατών και άλλα αγαθά και υπηρεσίες ήταν 364 εκατ. ευρώ (359 εκατ. ευρώ το 2007). Οι αποσβέσεις πάγιων στοιχείων ενεργητικού ανήλθαν σε 23 εκατ. ευρώ. Οι ετήσιοι λογαριασμοί θα δημοσιευθούν, μαζί με έκθεση διαχείρισης για τη χρήση που έληξε στις 31 Δεκεμβρίου 2008, στην ετήσια έκθεση της ΕΚΤ στις 21 Απριλίου 2009. Σημείωμα για τον συντάκτη