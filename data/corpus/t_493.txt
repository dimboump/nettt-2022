Στις 11 Ιουνίου 2003 το Ευρωσύστημα ξεκίνησε διαδικασία δημόσιας διαβούλευσης, σχετικά με τα μέτρα για τη βελτίωση του πλαισίου του Ευρωσυστήματος που διέπει τη σύσταση ασφαλειών, και το κοινό κλήθηκε να απαντήσει έως τις 15 Σεπτεμβρίου 2003. Οι συμμετέχοντες στην αγορά έλαβαν μέρος ενεργά στη διαδικασία διαβούλευσης και απέστειλαν συνολικά 59 απαντήσεις, τις οποίες σε πολλές περιπτώσεις είχαν συντονίσει μέσω των αντιπροσωπευτικών οργάνων τους. Η Ευρωπαϊκή Κεντρική Τράπεζα (ΕΚΤ) δημοσιεύει σήμερα "περίληψη" των απαντήσεων σε αυτή τη δημόσια διαβούλευση. Γενικά, οι συμμετέχοντες στην αγορά δήλωσαν ότι τάσσονται κατ΄ αρχήν υπέρ της προτεινόμενης σταδιακής εφαρμογής ενός ενιαίου για όλη τη ζώνη του ευρώ καταλόγου αποδεκτών ασφαλειών. Περισσότερες λεπτομέρειες για τις γενικές κατευθύνσεις προς τις οποίες κινούνται οι απαντήσεις δίδονται στην "περίληψη". Οι απόψεις που εκφράζονται στην «περίληψη» αντανακλούν τη γνώμη του χρηματοπιστωτικού τομέα, όπως παρουσιάστηκε στη διαδικασία διαβούλευσης, και δεν πρέπει με κανένα τρόπο να αποδοθούν στο Ευρωσύστημα. Το Ευρωσύστημα θα λάβει υπόψη αυτές τις απόψεις κατά την εξέταση μέτρων για τη βελτίωση του πλαισίου που διέπει τη σύσταση ασφαλειών. Σε πολλές από τις απαντήσεις, οι αποκριθέντες ζήτησαν να συμπεριληφθούν στο πλαίσιο του Ευρωσυστήματος που διέπει τη σύσταση ασφαλειών χρεόγραφα εκφρασμένα σε άλλα νομίσματα των χωρών της Ομάδας των 10 (G10). Το θέμα αυτό συζητείται επί του παρόντος μεταξύ των κεντρικών τραπεζών των χωρών της Ομάδας των 10 (G10), ενώ το Ευρωσύστημα θα εξετάσει σε μεταγενέστερο στάδιο το ενδεχόμενο να αποδεχθεί ασφάλειες αυτού του είδους.