Οι διοικητές των κεντρικών τραπεζών των δύο εντασσόμενων χωρών, κύριοι Ivan Iskrov (Εθνική Τράπεζα της Βουλγαρίας) και Mugur Isărescu (Εθνική Τράπεζα της Ρουμανίας), συμμετείχαν σήμερα για πρώτη φορά ως παρατηρητές σε συνεδρίαση του Γενικού Συμβουλίου της ΕΚΤ.  Σύμφωνα με τη διαδικασία που εφαρμόστηκε το 2003 στην περίπτωση των κεντρικών τραπεζών των τότε δέκα εντασσόμενων χωρών, προκειμένου να ενισχυθεί η συνεργασία με τις κεντρικές τράπεζες των εντασσόμενων χωρών στο πλαίσιο της προετοιμασίας για τη διεύρυνση του Ευρωπαϊκού Συστήματος Κεντρικών Τραπεζών (ΕΣΚΤ), τα όργανα λήψης αποφάσεων της ΕΚΤ αποφάσισαν το Μάρτιο του 2005 να προσκαλέσουν τους διοικητές και τους εμπειρογνώμονες των κεντρικών τραπεζών των εντασσόμενων χωρών στις συνεδριάσεις του Γενικού Συμβουλίου και των επιτροπών του ΕΣΚΤ αντιστοίχως, μετά την ημερομηνία υπογραφής της Συνθήκης Προσχώρησης.  Η σημερινή συνεδρίαση του Γενικού Συμβουλίου ήταν η πρώτη που πραγματοποιήθηκε μετά την υπογραφή της Συνθήκης Προσχώρησης στο Λουξεμβούργο στις 25 Απριλίου 2005.